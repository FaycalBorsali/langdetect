Rád bych také informoval pana komisaře, že to, o čem hovořil, se již uskutečňuje: pracuje se na studii a na návrhu plánu obnovy veškerých požárem zničených oblastí.
Cílem plánu je rychle a účinně vyřešit lidské a hospodářské potřeby obětí a zároveň co nejrychleji odstranit poškození životního prostředí.
Zvláštní součástí plánu je obnova krajiny v okolí archeologického naleziště v Olympii, které se, stejně jako starověký stadion, muzeum a další budovy podařilo díky nadlidskému úsilí hasičů zachránit.
Musíme ocenit, že v rámci mechanismu Společenství pro civilní ochranu obdrželo Řecko nejvyšší finanční pomoc, jaká byla kdy poskytnuta od zřízení tohoto nástroje v roce 2001.
Touto pomocí bylo dokázáno, že zásady spolupráce a solidarity jsou prvořadým zájmem Evropské unie.
Pokud jde o usnesení, o němž budeme zítra hlasovat, naším cílem je, aby Evropská komise rychle uvolnila prostředky z Fondu solidarity EU a aby zabezpečila všechny předpokládané finanční zdroje určené k odstraňování střednědobých a dlouhodobých následků.
Zadruhé by bylo potřeba zřídit pro případ velkých přírodních katastrof zvláštní mechanismus rychlé reakce; určité přípravné práce byly již v této oblasti vykonány.
Věříme rovněž - zmínil se o tom i pan Špidla, ale rád bych tento bod zdůraznil - že Komise by měla zvážit možnost vytvoření nezávislých pomocných sil tvořených soukromými požárními letadly nebo jednotkami z evropských zemí, které v letních měsících nemusí čelit závažným hrozbám požárů.
Tyto síly by měly být umístěny do zemí s vysokým stupněm ohrožení a měly by být připraveny zasáhnout od léta 2008.
Jsem si jist tím, že EU podpoří mou vlast a že v praxi dokáže, že solidarita je základní zásadou, jíž se řídí naše vzájemné vztahy.
Závěrem bych rád ještě jednou poděkoval za veškerou podporu, kterou jste nám poskytli.
(potlesk)
jménem skupiny PSE. - (DE) Vážený pane předsedající, dámy a pánové, během víkendu jsem měl příležitost spatřit v Řecku tuto katastrofu a její následky na vlastní oči.
S kolegy jsme přijeli do některých postižených oblastí a musím říci, že jsem ještě nikdy v životě takovou tragédii neviděl.
Lidé tam v důsledku požárů přišli během minuty o vše, co měli, o své domovy i majetek.
Hovořil jsem s lidmi, kteří si útěkem před požárem zachránili život doslova v jediných šatech, které měli na sobě.
Situace je kritická.
Existence mnoha lidí je ohrožena a tito lidé potřebují pomoc co nejdříve.
Komisař Špidla má proto pravdu, uvádí-li, že potřebujeme rychlou pomoc bez byrokratických překážek.
Mluvím jménem své skupiny, a jestliže tvrdím, že potřebujeme rychlou pomoc bez byrokratických překážek, neznamená to, jak se domnívají někteří úředníci Komise, pomoc za dva až tři měsíce.
Nikoli, hovořím o pomoci, kterou je nutno poskytnout ihned, okamžitě a přímo.
Lidé nepotřebují pomoc za dva měsíce, potřebují ji ihned.
Žádáme tedy, aby byly finanční zdroje dostupné přímo z Fondu solidarity.
Jsou-li k dispozici i peníze ze strukturálních fondů či jiných rozpočtů, měly by být také co nejdříve zpřístupněny.
O těchto katastrofách nejednáme poprvé.
