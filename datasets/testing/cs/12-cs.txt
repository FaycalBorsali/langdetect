Studénka (německy Stauding) je téměř desetitisícové město v Moravskoslezském kraji v okrese Nový Jičín rozkládající se po obou stranách historické moravsko-slezské zemské hranice. Známost si vysloužila jako sídlo podniku Vagónka Studénka (od 2006 MSV Metal Studénka) a jako rodiště kardinála Tomáška.


== Členění města ==
Město se člení na tři katastrální území se třemi místními částmi.
Butovice – původně čistě moravská ves, v dobách komunismu byla k jejímu katastru připojena řada pozemků na západě původního katastrálního území Studénka nad Odrou
Nová Horka – leží na Moravě
Studénka nad Odrou (místní část Studénka) – téměř celý katastr leží ve Slezsku, malá severozápadní část katastru byla původně součástí Butovic a tudíž leží na Moravě


== Historie ==
První písemná zmínka pochází z roku 1436. Za Pražmů z Bílkova byla ves připojena k bíloveckému panství. Po Bílé hoře byla Studénka zkonfiskována a prodána Václavovi z Vrbna a tím připojena k fulneckému panství. Poté ještě patřila k Bravantickému statku.
Od roku 1850 patřila Studénka k soudnímu okresu Klimkovice a k politickému okresu Opava, od roku 1896 k okresu Bílovec a od roku 1960 je součástí okrese Nový Jičín.
Významnou se pro Studénku stala železnice: Roku 1881 byla postavena trať Studénka – Štramberk a v roce 1890 trať Studénka – Bílovec. Kolem roku 1900 byla založena továrna na výrobu železničních vozů.
Ke dni 1. ledna 1959 byly spojeny obce Butovice a Studénka. Pod názvem Studénka jsou od té doby městem.


== Obyvatelstvo ==


== Doprava ==
ÚZemím města prochází krátký úsek dálnice D1. Z blízkého exitu Butovice vede silnice II/464 v úseku D1 - Butovice - Nová Horka - Příbor. Silnice III. třídy na území města jsou:
III/46418 Velké ALbrechtice - Butovice (průtah) - II/464
III/46419 Velké Albrechtice - III/46427
III/46420 Butovice - Pustějov
III/46421 Bílov - Pustějov
III/46427 Bravantice - Studénka - II/464
III/46428 Nová Horka - Bartošovice
III/46431 Nová Horka - Albrechtičky
Železniční stanice Studénka je rychlíkovou stanicí a přestupním uzlem na železniční trati 270 Bohumín – Přerov - Olomouc - Pardubice - Praha. Zastavují zde některé spoje Českých drah a celkem 10 spojů soukromého dopravce LEO Express. Z koridorové trati 270 zde odbočují dvě regionální tratě. Trať 279 je krátká a končí už v sousedním Bílovci. Trať 325 je naopak významná regionální spojnice mezi turisty vyhledávanými městy (Příbor, Kopřivnice, Štramberk) a další významnou tratí 323.
Samotná stanice Studénka byla v roce 2003 při budování koridoru od základů přestavěna. Vedle staré vedlejší budovy, několik let sloužící jako provizorní staniční budova, byla na místě stržené historické nádražní budovy postavena zcela nová, poté i ostrovní nástupiště a místo nevyhovujícího nadchodu na vzdálené Bílovecké nástupiště byl vybudován podchod pod celou šíří kolejiště.


=== Železniční neštěstí v roce 2008 ===
Podrobnější informace naleznete v článku Železniční nehoda ve Studénce 2008.
Dne 8. srpna 2008 došlo ve Studénce k tragickému železničnímu neštěstí, když vlak EuroCity Comenius narazil do silničního nadjezdu, který se několik sekund předtím zřítil na trať. Celkem 8 lidí zemřelo a 67 bylo zraněno. Podle záznamu rychlosti z lokomotivy jel vlak v okamžiku aktivace rychlobrzdy rychlostí 134 km/h a k nárazu došlo v rychlosti 90 km/h.


=== Železniční neštěstí v roce 2015 ===
Podrobnější informace naleznete v článku Železniční nehoda ve Studénce 2015.
22. července 2015 se na blízkém přejezdu stala další železniční nehoda. Vlak SC 512 Pendolino jedoucí na trase Bohumín – Františkovy Lázně se srazil s kamionem, který uvízl mezi spuštěnými závorami. Zemřeli 3 cestující a 17 dalších bylo zraněno.


== Pamětihodnosti ==
Související informace naleznete také v článku Seznam kulturních památek ve Studénce.
Starý a Nový zámek – komplex budov původně renesančního Starého zámku a barokního, novogoticky přestavěného Nového zámku. K souboru patří zámecký park se stopami původní středověké tvrze, ohradními zdmi a branou.
Kostel svatého Bartoloměje – novogotický kostel postavený v letech 1874–1880.
Větrný mlýn – částečně dochovaný zděný mlýn holandského typu z počátku 19. století.
Fabianův kříž z roku 1841.


=== Přírodní památky ===
Bažantula – přírodní rezervace v katastru města
Kotvice – přírodní rezervace na území stejnojmenného rybníka


== Významní občané ==

František kardinál Tomášek - 34. arcibiskup pražský a primas český (narozen ve Studénce)
Jan Böhm, kněz a buditel
Matyáš Reinscher, stavitel
Adam Smuž, zeměpisec
Vladimír Svačina, hokejista
Miloš Holaň, hokejista
Oldřich Haluska, fotbalista
Marek Trval, fotbalista
Nikola Šobichová, zpěvačka (skupina Holki)
Radana Labajová, zpěvačka (skupina Holki)
Martin Adamský, hokejista
Lucie Theodorová, pornoherečka


== Sport ==
HC Studénka - Hokej
Fotbal Studénka - Fotbal
SK Studénka - Národní házená


== Průmysl ==
Vagónka Studénka - výroba kolejových vozidel, v současné době se již ve Vagónce Studénka nevyrábí. Jejím nástupcem na místě je MSV Metal Studénka.


== Muzea ==
Vlastivědné muzeum v Butovicích (1936 - 1945)
Vagonářské muzeum - Panská 229


== Galerie ==


== Odkazy ==


=== Reference ===


=== Související články ===
Městská autobusová doprava v Moravskoslezském kraji


=== Externí odkazy ===
 Obrázky, zvuky či videa k tématu Studénka ve Wikimedia Commons
Stránky města