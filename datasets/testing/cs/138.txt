Proto jsem zklamána, že komisař vůbec nepřipomněl povodně, k nimž došlo ve Spojeném království.
V celé zemi způsobily rozsáhlé škody, včetně mého regionu West Midlands.
Ve Worcestershiru bylo postiženo více než 5 000 domů a podniků a více než 2 000 lidí bylo dočasně vysídleno.
I dopad na infrastrukturu byl obrovský, mnoho cest bylo po mnoho týdnů pod vodou a některé cesty úplně zmizely.
Zemědělství bylo také vážně narušeno, přičemž dopad není možno omezit pouze na ztrátu produkce, ale je potřeba vzít v úvahu i ztrátu zemědělských plodin, pastvin a výnosu nadcházejícího roku.
Proto naléhavě žádám Komisi, aby zaručila, že předloží žádost Spojeného království o finanční pomoc z Fondu solidarity, aby se tak pomohlo zmírnit některé z okamžitých následků povodní.
Je nevyhnutelné, aby systémy umožňující přístup k finančním prostředkům byly účinné a aby se kterýkoliv z navrhovaných orgánů EU pro rychlou reakci na pomoc členským státům vztahoval i na extrémní povodně.
písemně. - (HU) Přírodní katastrofy v létě.
Změny klimatu učinily z letošního léta přehlídku katastrof.
Rekordní povodně, sucha a lesní požáry pustošily oblasti celé Evropy.
V Maďarsku sucho zničilo většinu úrody kukuřice a více než 400 hektarů půdy padlo za oběť plamenům lesních požárů, přestože naši požárníci s nimi v Maďarsku i v Řecku statečně bojovali.
EU si z těchto událostí musí vzít patřičné ponaučení.
Rád bych připomněl, že žhářství a úmyslné zakládání ohně je předpokládanou příčinou vypuknutí požárů v Řecku i na Sicílii.
Je velmi důležité, aby škoda způsobená těmito případy žhářství, spojená s poškozením nebo zničením chráněného přírodního bohatství, nevyústila ve změnu oficiálního statutu těchto oblastí.
Pokud bude možno obejít úřady úmyslně odhozeným oharkem z cigarety a pokud bude potom možno získat povolení, například stavební povolení, která byla předtím z důvodu ochrany životního prostředí zamítnuta, brzy bude celá Evropa v plamenech.
Evropská unie a její členské státy musí klást důraz především na správnou obnovu a rekonstrukci těchto zničených oblastí.
Nakonec bych rád upozornil na jeden malý, naneštěstí správní nedostatek.
Přestože dříve bylo možno získat před poskytnutím včasné pomoci na místě prostředky ke zmírnění následků katastrofy od Unie poměrně rychle, do dvou měsíců, nyní už je nutno čekat téměř rok.
Doufám, že Unie změní své postupy a pomoc bude zase poskytována rychle.
Pamatujte: kdo rychle dává, dvakrát dává.
písemně. - (DE) Frekvence, rozsah, složitost a vliv přírodních katastrof se v posledních letech v Evropě stále zvyšují.
Léto 2007 pokazily obrovské lesní požáry a několik povodní, které způsobily veliké materiální a environmentální škody.
Tyto přírodní katastrofy znovu jasně ukázaly, že existující vnitrostátní zdroje dosahují svých mezí, a to po finanční i technické stránce.
Dobře fungující, účinné a rychlé mechanismy evropské civilní obrany jsou proto naléhavě potřebné.
Z tohoto důvodu vyzývám k účinnému zapojení Evropy a vyzývám Komisi k přijetí potřebných opatření.
