proces zjednodušování právních předpisů by navíc neměl vést ke snížení standardů zakotvených v současném acquis Unie.
Zadruhé, autoři poukazují rovněž na to, že při navrhování právních ustanovení je nutno vyhnout se nadbytečným a nejasným výrazům.
Použitý jazyk by měl být přímý, snadno srozumitelný.
Zároveň by však měla být používána přesná terminologie a zabezpečena právní jistota, aby právním předpisům Unie rozuměli občané, jichž je nyní už téměř 500 milionů.
Zatřetí, rozhodnutí přijaté na jarním zasedání v roce 2007, jehož cílem je dosáhnout do roku 2012 25% snížení správního zatížení vyplývajícího z právních předpisů Unie, by mělo být s radostí přijato.
Lze jen doufat, že tento cíl je realističtější a že má vyšší naději na úspěch než cíle vytyčené Lisabonskou strategií.
Začtvrté, mělo by se poukázat také na to, že zprávy obsahují i návrhy na alternativní řešení týkající se zavádění nových právních předpisů.
Patří k nim autoregulace nebo vzájemné uznávání vnitrostátních ustanovení, a dokonce i možnost nevykonat žádný zákonodárný krok.
V souvislosti s dramatickým snížením počtu právních předpisů Unie si všechny tyto návrhy zaslouží podrobné zvážení.
Vážená paní předsedající, dámy a pánové, chci poděkovat svým kolegům za jejich úsilí a přednést další záležitost.
Přestože jde o záležitost především politickou, jak uvedl komisař Verheugen, je také nepříjemná a často technická; její řešení je obzvlášť komplikované, zejména pokud se zeptáme, co termín "zdokonalení právních předpisů" znamená pro občany v praxi.
Chci jen velmi stručně říci, že pokud jde o zprávy pánů Garganiho a Mediny, moje skupina souhlasí prakticky se vším.
Pokud však jde o alternativy k právním předpisům, chci stejně jako komisař poukázat na potřebu ujasnit si, že jejich uplatňování je mimořádně neuspokojivé, čímž myslím především autoregulaci a koregulaci.
Jak již uvedl pan Medina, je potřeba zaměřit se zejména na právní a zákonodárnou hodnotu aktů.
Pan Doorn si velice dobře uvědomuje, že já i moje skupina máme pochybnosti o myšlence soustředění naší pozornosti na zásady subsidiarity a proporcionality, tedy na úvodní téma jeho zprávy, a na správní náklady.
Pro nás je otázka správních nákladů málo důležitým problémem v porovnání s celkovou kapacitou našich nařízení a institucí pro vytváření srozumitelných právních předpisů, které lze spravedlivě, vyváženě a jednoznačně uplatňovat, a které především neumožňují různé výklady.
Diskuse o těchto aspektech je přinejmenším stejně důležitá jako diskuse o nákladech.
Ba co více, jak uvedl pan Titley, existence vysokých správních nákladů je jednoznačně věc, která závisí hlavně na členských státech, a podle mého názoru není těmto skutečnostem věnována dostatečná pozornost.
Například bych ráda věděla jednu věc: kolik bude stát, pane Verheugene, vykonání všeho, co požadujete?
Výbory, zprávy, monitorování: to všechno stojí peníze, a pokud se skutečně rozhodneme jít cestou nastavení této obrovské struktury, musíme vědět, kolik to bude stát.
jménem skupiny GUE/NGL. - Vážená paní předsedající, pane komisaři, za velmi dobré považuji to, že se dnes v jednom bloku projednávají tematicky propojené zprávy, které se týkají všeobecných zásad tvorby a přezkoumávání sekundárního práva Společenství.
Chtěl bych se stručně vyjádřit ke zprávě kolegy Garganiho, přestože ji považuji jako celek za kvalitní, a tedy hodnou schválení plénem.
Zcela souhlasím s tím, že strategie zjednodušení právního prostředí by měla mít politickou prioritu.
V této souvislosti si však myslím, že je potřeba dále posílit úlohu Evropského parlamentu v zákonodárném procesu.
Mám tím na mysli především to, aby Parlament, stejně jako Komise, disponoval zákonodárnou iniciativou, což by se bezpochyby pozitivně projevilo i v procesu zjednodušování a zlepšování kvality evropského právního prostředí.
