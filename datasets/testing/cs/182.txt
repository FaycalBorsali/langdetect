Hovoříme-li o budoucím vnitřním trhu, musíme trvat na tom, že podniky a země, které se řídí pravidly a provádějí acquis communautaire, nesmějí v pokračujícím vývoji vnitřního trhu končit na poli poražených.
Děkuji panu zpravodaji.
Pane komisaři, před patnácti lety se členské země shodly na hlubší hospodářské integraci a zavázaly se vytvořit jednotný evropský prostor pro volný pohyb zboží, služeb, kapitálu a osob.
V devadesátých letech tak vzniklo konkurenceschopné prostředí pro podnikatele, které spotřebitelům přineslo širokou nabídku a nižší ceny.
Po roce 2000 však zjišťujeme, že zejména staré členské státy skrytě i viditelně chrání národní malé trhy před konkurencí ze sousedství, tolerují administrativní i jiné obstrukce a blokují tak rychlé a úplné dokončení vnitřního trhu bez překážek.
Je to paradoxní chování, když si uvědomíme, jak rychle se liberalizuje světový obchod a jak překotně v Evropě vyklízíme prostor pro zboží ze třetích zemí.
Přitom zdravý evropský trh by byl klíčem k řešení výzev globalizace a naší nezaměstnanosti.
Příčinou této iracionality je populismus a vyvyšování falešných národních zájmů nad společné zájmy spotřebitelů a podnikatelů.
Vítám proto zelenou knihu Komise a navrženou revizi, která odhalí obcházení platné evropské legislativy v řadě zemí, stejně jako ukáže trhliny, které snižují důvěru v jednotný trh.
Jako například nejednoznačnost, kdy se uplatňuje princip země původu a kdy ne.
Aby trh mohl dobře fungovat, potřebujeme pokročit v liberalizaci síťových služeb a i překonat mýty ve zdravotních a sociálních službách.
Zavedení eura a nedávné směrnice zprůhlednily a prohloubily obchod uvnitř Unie.
Všichni ovšem víme, že podnikatelé jsou zatěžováni narůstající administrativou a přitom potřebujeme rovné podmínky pro férovou mezinárodní soutěž.
Potřebujeme modernizaci a zjednodušení regulací.
Apeluji na Komisi, aby věnovala mimořádné úsilí kontrole implementace stávajících směrnic, dále aby pokročila na poli vzájemného uznávání a teprve pak navrhovala eventuálně další harmonizaci.
Jsem si vědoma, že globalizace obchodu si vynutí pokrok ve standardizaci dalších produktů a dohodu o evropské značce původu.
Souhlasím, že různorodost v oblasti daní z příjmu právnických osob je zdrojem napětí, které si vynutí další diskusi.
Evropský trh není dogma, ale proces.
(FI) Pane předsedající, neměli bychom ostře odsuzovat globalizaci za škody, které působí, ale přijmout praktická opatření.
Ochrana vnitrostátních trhů ochromuje náš kontinent, čímž ohrožuje jeho hospodářský růst, na který, mimo jiné, sociální Evropa spoléhá.
Budiž této zprávě ke cti, že zdůrazňuje význam dokončení procesu, jehož zásluhou jsou energetika a zejména komunikace otevřeny konkurenci, protože rozvinuté a otevřené sítě jsou vždy nakonec v zájmu spotřebitelů a zárukou růstu.
K urychlení tohoto vývoje potřebujeme také účinné mechanismy tvorby práva a monitorování.
Jeden mechanismus by měl být začleněn do takzvané zásady přeshraniční odpovědnosti vůči zákazníkům.
Na základě uvedeného mechanismu by každý zadavatel práce odpovídal za transparentnost činnosti a za plnění závazků ze strany subdodavatelů.
Tato Unie a tento Parlament zastávají příliš ideologické stanovisko při zvažování jednotlivých energetických alternativ.
