Tinnum (dansk/tysk) eller Tinem (nordfrisisk) er en landsby på den nordfrisiske ø Sild. Byen ligger centralt mellem Silds hovedby Vesterland og Kejtum.
Tinnum blev første gang nævnt i 1440. I årene 1547 til 1868 var byen sæde for øens landfogeder. Det i 1649 oprettede landfogedhus er i dag et af Silds ældste huse. Byen er præget af store erhvervsvirksomheder og supermarkeder. På marskengene ud for byen ligger det gamle ringvoldsanlæg Tinnumborg.