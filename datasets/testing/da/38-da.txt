Hans Dietrich Genscher (født 21. marts 1927 i Halle, død 31. marts 2016) var en tysk politiker. Han var mest kendt for sin rolle som vesttysk udenrigsminister, hvor han virkede under den tyske genforening.
Genscher var udenrigsminister i atten år (1974-1992), først i Vesttyskland og efter genforeningen for hele Tyskland. Han fødtes i bydelen Reideburg i Halle an der Saale og deltog i anden verdenskrig under de sidste måneder af krigen. Efter krigen sad han i en periode i de allieredes fangenskab. Herefter studerede han jura i Halle og i Leipzig, der dengang lå i den sovjetiske besættelseszone (senere DDR). I 1952 forlod han DDR og flyttede til Vesttyskland, hvor han arbejdede som jurist.
I Vesttyskland blev Genscher medlem af FDP (Tysklands liberale parti) og blev i 1965 indvalgt i forbundsdagen. Han blev i 1969 vesttysk indenrigsminister  og vicekansler i den daværende koalitionsregering mellem SPD og FDP. Under sin tid som indenrigsminister havde han det øverste ansvar for  terrorbekæmpelsen, der på daværende tidspunkt havde høj prioritet som følge af en række blodige angreb fra den marxistiske Rote Arme Fraktion. I 1974  blev han valgt som formand for FDP og blev udenrigsminister i Helmut Schmidts regering.
FDP foretog imidlertid en politisk kursændring og i efteråret 1982 forlod partiet regeringssamarbejdet med SPD for i stedet at samarbejde med CDU/CSU. Efter en mistillidsafstemning mod Schmidts mindretalsregering blev Helmut Kohl den 1. oktober 1982 ny forbundskansler i spidsen for en CDU/CSU-FDP-koalition, hvor Genscher atter blev udenrigsminister.
Genscher lagde under sin tid som udenrigsminister stor vægt på afspændingspolitikken mellem USA og vesten og østblokken og kom til at påvirke udviklingen af Østtysklands Wende, den politiske kursændring i den vesttysk retning. Under den resterende tid på posten som udenrigsminister var Tysklands genforening det store emne. Han var Vesttysklands repræsentant ved forhandlingerne om To plus fire-aftalen. I 1985 forlod han posten som partileder for FDP.
I 1992 trådte han efter eget ønske tilbage fra posten som udenrigsminister. I perioden 1992-94 var han formand for den tyske europabevægelse.


== Eksterne links ==


== Kilder ==
Nationalencyklopedin, bandt 7, (Höganäs: Godt bøger, 1992).
Officiel hjemmeside
Biografi dem.de