Saksa Vabade Ametiühingute Koondis (saksa Freier Deutscher Gewerkschaftsbund, lühend FDGB) oli ametiühingute keskorganisatsioon Saksa DV-s.
Saksa Vabade Ametiühingute Koondise asutamiskongress toimus Nõukogude okupatsioonitsoonis Ida-Berliinis 1946. aasta 9. kuni 11. veebruarini. Saksamaa Sotsialistlik Ühtsuspartei kasutas Saksa Vabade Ametiühingute Koondist oma poliitika elluviimiseks. Saksa Vabade Ametiühingute Koondis kuulus Saksa DV Rahvusrindesse ja tal oli oma fraktsioon Saksa DV Rahvakojas (parlamendis).
Saksa Vabade Ametiühingute Koondisesse kuulus 16 erinevat erialaametiühingut. FDGB häälekandja oli ajaleht Tribüne.
Saksa Vabade Ametiühingute Koondis oli Saksa DV suurim massiorganisatsioon. 1989. aastal oli Saksa Vabade Ametiühingute Koondisel 9,5 miljonit liiget, mis moodustas 98% kõigist riigi töötavatest inimestest.
14. septembril 1990 otsustati Saksa Vabade Ametiühingute Koondise kongressil alates 30. septembrist 1990 laiali minna. Ida-Saksa erialaametiühingud ühinesid 1991. aastal Lääne-Saksa vastavate ametiühingutega.


== Esimehed ==
Hans Jendretzky mai 1946 – 25.oktoober 1948
Herbert Warnke 25. oktoober 1948 – 26. märts 1975
Harry Tisch 26. aprill 1975 – 2. november 1989
Annelis Kimmel 2. november 1989 – 9. detsember 1989
Werner Peplowski 9. detsember 1989 – 1. veebruar 1990
Helga Mausch 1. veebruar – 9. mai 1990


== Viited ==