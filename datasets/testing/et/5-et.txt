Matīši vald (läti keeles Matīšu pagasts) on vald Lätis Burtnieki piirkonnas. Vald piirneb sama piirkonna Burtnieki ja Vecate vallaga, Aloja piirkonna Brīvzemnieki ja Braslava vallaga ning Kocēni piirkonna Dikļi ja Bērzaine vallaga.
Valla pindala on 80 km². 2016. aasta seisuga elas seal 879 inimest. Valla keskus on Matīši küla. Vallamaja asub aadressil Skolas ielā 11, vallavanemaks on Skaidrīte Klāsone.
XX sajandi algul moodustati praeguse valla aladel Bauņi vald, mis tekkis Pučurga, Bauņi ja Mīlītese mõisavaldade liitmisel. Aastal 1935 oli selle valla pindala 93,8 km². 1945. aastal moodustati vallas Bauņi ja Matīši külanõukogud, aga aastal 1949 likvideeriti vald ametlikult. Aastal 1954 liideti Matīši külanõukoguga likvideeritav Bauņi külanõukogu. Aastal 1990 muudeti külanõukogu Matīši vallaks. 2006. aastast kuulub vald Burtnieki piirkonda.
Vald jääb Tālava madalikule, asudes Asti järve läänekaldal. Valla kõrgeim koht asub selle idaosas (75,6 m). Vallas asuvad ka mitmed sood, millest suurim on 89 hektari suurune Biedruse soo (157 ha). Valda jäävad kaks liiva- ja kruusakarjääri. 
Kultuurimälestistest on riikliku kaitse all Matīši luteri kirik. Valda jääb ka Bauņi mõis koos selle juures asuva looduskaitsealuse lehisealleega. Looduskaitse all on veel Pikāti tamm, Kulpese mäe tamm, Zīle vaher, Salniekise tamm, Pučurga kask, Labrenči elupuud, Matīši pahkadega kased, Apteegikask, Bremme paju, Kārkli paju, Niedrīte pähklipuu, Niedrīte paju, Plepji pajud, Speļģi saar, Bērzkalni mänd, Jēkabkalnsi mänd, Jēkabkalnsi valge mänd, Jēkabkalnsi läänepärn, Mīlītesi seedermänd, Mīlītesi mänd, Mīlītesi kuusk, Mīlītesi tammed, Bauņi tammed, Bauņi park, Bauņi saar, Ķinka allee tammed, Pučurga pärnad, Matīši mänd, Vaivari elupuu ja Salniekise paju. Vald asub Põhja-Vidzeme biosfääri kaitsealal. 
Vallas on kaks küla. Valla keskuses Matīšis (lielciems) oli aastal 2016 463 elanikku ja Pučurgas (skrajciems) oli 2000. aastal 32 elanikku. Ülejäänud valla elanikud elasid külade koosseisu mitte kuuluvates taludes.


== Viited ==