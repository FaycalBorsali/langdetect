Waldsiedlung oli Berliinin ulkopuolella sijainnut ulkomaailmalta suljettu pieni asuinalue, jossa Itä-Saksan puoluejohtajat asuivat 1960–1980-luvuilla. Se sijaitsi Bernau bei Berlinin alueella lähellä Wandlitzia noin 30 kilometriä Itä-Berliinin keskustasta pohjoiseen.
Waldsiedlung (”Metsälähiö”) rakennettiin vuosina 1958–1960 Berliinin ulkopuolelle keskelle metsää, suhteellisen lähelle Liepnitzsee-järveä. Se korvasi Pankowin Majakowskiringin DDR:n puoluejohdon asuinpaikkana, sillä Unkarin kansannousun jälkeen kommunistijohtajat halusivat oman turvallisuutensa vuoksi asua entistä etäämmällä tavallisesta kansasta. Waldsiedlungissa oli 23 asuintaloa SED:n politbyroon jäsenille ja heidän perheilleen. Alueella oli myös asukkaille tarkoitettuja palveluita, kuten uimahalli, ravintola, elokuvateatteri sekä kauppa, jossa myytiin lännestä tuotuja tuotteita. Johtajien asuintalojen muodostaman ”sisärenkaan” ympärillä oli palveluhenkilökunnan ja turvallisuuspalvelun tilojen muodostama ”ulkorengas”. Alueen kokonaispinta-ala oli noin kaksi neliökilometriä.
Waldsiedlungin eristäytyneisyys ja sitä ympäröineet suojamuurit muodostuivat DDR:n johtajien ja kansan välillä olleen kuilun symboleiksi. Kovin ylellisesti DDR:n johto ei tosin muuriensa suojissa elänyt, sillä länsimaisen mittapuun mukaan Waldsiedlung vastasi varustetasoltaan lähinnä keskiluokkaista asuinaluetta. Alueen asukkaat eivät juuri seurustelleet edes toistensa kanssa vapaa-ajallaan. Waldsiedlungin lähelle rakennettiin 1980-luvun alussa ydinsodan varalta 170 huonetta käsittänyt maanalainen bunkkeri, jossa DDR:n johto olisi voinut elää turvallisesti ainakin kaksi viikkoa ydiniskun sattuessa.
Waldsiedlungissa asuivat kolmen vuosikymmenen aikana muun muassa Walter Ulbricht, Erich Honecker, Otto Grotewohl, Willi Stoph, Erich Mielke, Egon Krenz, Friedrich Ebert nuorempi ja Gunter Schabowski. Waldsiedlungin asukkaat joutuivat muuttamaan pois kommunistisen järjestelmän kaatumisen jälkeen joulukuussa 1989. Parin seuraavan kuukauden aikana 50 000 itäsaksalaista kävi siellä tutustumassa oloihin, joissa heidän johtajansa olivat asuneet. Vuodesta 1990 alkaen Waldsiedlungin alue on ollut Brandenburg-Klinik-sairaalan käytössä.


== Lähteet ==


== Aiheesta muualla ==
 Kuvia tai muita tiedostoja aiheesta Waldsiedlung Wikimedia Commonsissa