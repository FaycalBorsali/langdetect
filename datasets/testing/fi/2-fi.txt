Darren McCarty (s. 1. huhtikuuta 1972 Burnaby, Brittiläinen Kolumbia) on kanadalainen entinen ammattilaisjääkiekkoilija. Hän oli osa Detroit Red Wingsin kuuluisaa "The Grind Line" -hyökkäysketjua Kirk Maltbyn ja Kris Draperin ohella, ja oli mukana voittamassa neljää Stanley Cupia vuosina 1997, 1998, 2002 ja 2008.


== Ura ==


=== Juniorisarjat ===
McCarty pelasi Peterboroughissa b-junioreissa ennen siirtymistään 17-vuotiaana OHL-junioriliigaan Belleville Bullsiin. Kolmannella OHL-kaudellaan 1991–1992 McCarty voitti liigan maalipörssin 55 maalilla. Detroit Red Wings varasi hänet kyseisen kauden jälkeisessä NHL:n varaustilaisuudessa toisella kierroksella numerolla 46.


=== Detroit Red Wings ===
McCarty solmi sopimuksen Detroitin kanssa ja siirtyi seuran AHL-liigan farmijoukkueeseen Adirondack Red Wingsiin. Seuraavaksi kaudeksi 1993–1994 McCarty nostettiin NHL:ään, ja hän teki 26 pistettä 67 ottelussa tulokaskaudellaan. Hänestä kehittyi kova taklaaja, joka sai tärkeän roolin joukkueessa.
Kaudella 1996–1997 McCarty teki uransa parhaat tehopisteet (19 maalia ja 49 tehopistettä), kun Detroit voitti Philadelphia Flyersin Stanley Cup finaalissa ensimmäistä kertaa 42 vuoteen. Detroit uusi mestaruuden seuraavalla kaudella.
McCarty joutui olemaan tyrän takia sivussa suurimman osan kaudesta 1999–2000. Kaudeksi 2001–2002 Detroit teki suuria hankintoja. Muun muassa Brett Hull, Dominik Hašek ja Luc Robitaille liittyivät joukkueeseen ja McCarty voitti kaudella kolmannen Stanley Cupinsa. Pudotuspelissä hän teki ensimmäisen kypärätemppunsa ensimmäisessä itäisen konferenssin ottelussa Colorado Avalanchea vastaan.lähde?
Kausi 2003–2004 jäi McCartyn viimeiseksi Detroitissa. 11 seurassa pelatun kauden jälkeen hän jäi vapaaksi agentiksi. Työsulkukaudella hän ei pelannut missään.


=== Calgary Flames ===
Työsulkukauden jälkeen McCarty oli vapailla markkinoilla, kunnes Calgary Flames teki sopimuksen hänen kanssaan. McCarty pelasi heikosti kaksi kautta Calgaryssa. Kaudella 2006–2007 hän pelasi vain 32 ottelua tekemättä pistettäkään. Sopimuksen päätyttä Flames ei uusinut hänen sopimustaan ja McCarty jäi työttömäksi.


=== Alasarjat ja paluu Detroitiin ===
Flamesin jälkeen McCarty ei saanut pelipaikkaa yhdessäkään NHL-joukkueessa. Hän tapasi ystävänsä Kris Draperin, joka halusi auttaa McCartya elvyttämään uransa. Draperin tuella McCarty siirtyi IHL-liigaan Flint Generalsiin joulukuussa 2007 tarkoituksenaan yrittää vielä saavuttaa pelipaikka NHL:ssä. McCarty pelasi 11 ottelua Flintissä, kunnes sai ammattilaissopimuksen AHL-joukkue Grand Rapids Griffinsiin. 28. helmikuuta 2008 hän solmi kaksisuuntaisen sopimuksen Detroitin kanssa, ja jatkoi Grand Rapidsissa nyt farmipelaajana, kunnes Detroit kutsui hänet ylös kauden lopuksi. McCarty voitti kauden 2007–2008 päätteeksi neljännen Stanley Cupinsa.
Kauden 2008–2009 McCarty aloitti jälleen Grand Rapidsissa, mutta loukkaantui ja joutui olemaan valtaosan kaudesta sivussa. Hän palasi loppukaudesta, ja pelasi Grand Rapidissa kunnes joukkue putosi pudotuspelien toisella kierroksella, jolloin Detroit kutsui McCartyn jälleen NHL:ään. McCarty pelasi runkosarjassa 13 ottelua, muttei mahtunut joukkueen kokoonpanoon pudotuspeleissä. Kauden päätteeksi hänen sopimuksensa päättyi.
McCarty ei saanut sopimusta yhdenkään joukkueen kanssa, joten joulukuussa 2009 hän ilmoitti lopettavansa uransa.


== Tilastot ==


== Lähteet ==
Darren McCarty The Internet Hockey Databasessa (HockeyDB.com) (englanniksi)
Darren McCartyn kotisivut (englanniksi)


=== Viitteet ===