Borås on Ruotsin entinen kaupunki ja nykyinen Boråsin kunnan keskustaajama. Borås sijaitsee Länsi-Ruotsissa Länsi-Götanmaan läänissä ja Länsi-Götanmaan maakunnassa. Boråsin taajamassa on 66 273 asukasta, joten se on kooltaan läänin toiseksi suurin taajama Göteborgin jälkeen. Ennen vuoden 1998 lääniuudistusta alue kuului Älvsborgin lääniin, ja Borås oli kyseisen läänin suurin paikkakunta.


== Historiaa ==
Borås sai kaupunkioikeudet 1621 Kustaa II Aadolfilta ja siitä tuli pian sen jälkeen kukoistava tekstiiliteollisuuden keskittymä. Borås on koko Ruotsin merkittävin tekstiilikaupunki. Ensimmäinen tekstiilitehdas aloitti vuonna 1834, mistä uusien tehtaiden rakentaminen alkoi. Jo muutama vuosi myöhemmin (1837) tehtaita oli jo 148. Kaikki tehtaat sijaitsivat Viskan-joen varrella, josta tehtaat saivat sähköä. Rautateiden rakentamisen ansiosta tekstiilituotteita voitiin kuljettaa paremmin ympäri maata. Vuonna 1944 työskenteli 12 000 ihmistä 243 tehtaassa tekstiili- ja vaateteollisuuden parissa.
Vuonna 1940 Boråsista tuli Mikkelin kummikaupunki.


== Nykyisyys ==
Boråsin tekstiiliteollisuus on siirtänyt tuotantonsa suurimmaksi osaksi ulkomaille. Kaupungin suurimpia työnantajia ovat nykyään Ericssonin tehdas, useat postimyyntiyritykset (mm. Ellos, Haléns, Hobbex, H&M, NetonNet) sekä Ruotsin teknillinen tutkimus- ja tarkastuslaitos (Sveriges Provnings- och Forskningsinstitut). Kaupungissa toimii korkeakoulu Högskolan i Borås, joka tarjoaa mm. tekstiili- sekä kirjasto- ja informaatioalan opetusta.


== Nähtävyyksiä ja tapahtumia ==
Joka vuosi Borås juhlii syntymäpäiviään 29. kesäkuuta, tällöin kaikille asukkaille ja vieraille tarjotaan täytekakkua keskustorilla. Kunnassa on myös eläintarha ja kylpylä.


== Urheilu ==
Boråsilainen jalkapalloseura IF Elfsborg pelaa Ruotsin pääsarjassa Allsvenskanissa. Elfsborgin kotikenttänä toimii vuonna 2005 valmistunut Borås Arena.


== Väestönkehitys ==


== Kaupunginosat ==
Kirkollisesti kaupunkitaajaman alue kuuluu kolmeen seurakuntaan, jotka ovat Borås Caroli, Borås Gustav Adolf ja Brämhult.
Hässleholmenin ja Hultan lähiöt ovat Ruotsin keskusrikospoliisin lokakuussa 2014 julkaistun raportin mukaan alueita, jotka paikalliset rikolliset ovat ottaneet hallintaansa. Paikallisia asukkaita ei saada uhkausten vuoksi mukaan oikeuslaitoksen toimintaan eikä poliisi voi toimia hyökkäysten vuoksi.


== Kuvia kaupungista ==


== Ystävyyskaupungit ==
 Mikkeli, Suomi - vuodesta 1940
 Molde, Norja - vuodesta 1944
 Vejle, Tanska - vuodesta 1947
 Shanghai, Kiina - vuodesta 2007


== Lähteet ==
Kunnan kotisivut


=== Viitteet ===


== Aiheesta muualla ==

Boråsin kunnan kotisivut
Borås Zoo
Kaupunginkirjastosta suomeksi
Högskolan Borås (ruotsiksi)
Borås Tidning (ruotsiksi)
Boråstapeter (ruotsiksi)
CityGuide (ruotsiksi)
Kirjastomuseo (ruotsiksi)