Barbu Catargiu (26. lokakuuta 1807 Valakia – 20. kesäkuuta 1862 Bukarest) oli ensimmäinen Romanian pääministeri vuonna 1862. Hänet salamurhattiin.
Catargiu opiskeli nuoruudessaan yhdeksän vuoden ajan Pariisissa. Hän kuului Valakian Obştească-kansankokoukseen, mutta pakeni maasta vuoden 1848 vallankumouksen aikana. Palattuaan hänestä tuli konservatiivinen poliittinen vaikuttaja, joka puolusti pajarien oikeuksia. Alexandru Ioan Cuzan tultua Romanian ensimmäiseksi ruhtinaaksi Catargiu toimi vuodesta 1859 maan valtiovarainministerinä, kunnes hänet nimitettiin 15. helmikuuta 1862 ensimmäiseksi pääministeriksi. Pääministerinä Catargiu puolusti maaorjuuden säilyttämistä, rajoitti paino- ja kokoontumisvapautta ja määräsi sotilaat estämään väkijoukoilta vuoden 1848 vallankumouksen muiston juhlimisen Blajin Câmpia Libertății -kentällä, mikä herätti vihaa häntä kohtaan. Hän määräsi myös aloittamaan Moldavian ja Valakian yhdistävän rautatien rakentamisen. Tuntemattomaksi jäänyt sala-ampuja ampui Catargiun tämän hevosvaunuihin 20. kesäkuuta 1862 Bukarestin tuomiokirkon edessä.


== Lähteet ==