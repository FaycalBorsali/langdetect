Artemi Sergejevitš Panarin (ven. Артемий Сергеевич Панарин; s. 30. lokakuuta 1991 Korkino, Venäjän SFNT, Neuvostoliitto) on venäläinen jääkiekkoilija, joka pelaa NHL-joukkue Columbus Blue Jacketsin organisaatiossa. Hän on pelipaikaltaan vasen laitahyökkääjä. Panarin laukoo oikealta.


== Ura ==


=== Seuraura ===


==== KHL 2008–2015 ====
Panarin debytoi Vitjaz Podolskin KHL-joukkueessa jo 17-vuotiaana kaudella 2008–2009, jolloin hän pelasi siellä viisi runkosarjaottelua tehden yhden syöttöpisteen. Suurimman osan kaudestaan hän pelasi kuitenkin seuran kakkosjoukkueessa Venäjän kolmanneksi korkeimmalla sarjatasolla Pervaja Ligassa. Kaudella 2009–2010 Panarin pelasi KHL:ssä 20 runkosarjaottelua tehopistein 1+8=9. Hän pelasi suurimman osan kaudestaan MHL-joukkue Russkije Vitjazissa, jonka sisäisen tehotilaston voiton Panarin jakoi Aleksandr Vasiljevin kanssa lukemalla +19.
Kaudella 2010–2011 Panarin teki KHL:ssä 40 runkosarjaottelussa tehot 5+16=21. Hän pelasi myös 13 MHL-ottelua Russkije Vitjazissa, jonka sisäisen tehotilaston Panarin voitti lukemalla +15. Kaudella 2011–2012 hän nousi Vitjazin KHL-joukkueen varakapteeniksi. Panarin oli joukkueen paras syöttäjä ja toiseksi paras pistemies Mihail Anisinin jälkeen tehoilla 12+14=26, vaikka hän siirtyikin tammikuussa 2012 loppukaudeksi Ak Bars Kazaniin. Panarin palasi kaudeksi 2012–2013 Vitjaziin, jonka kolmanneksi paras maalintekijä hän oli 11 osumallaan. Panarinin osoite vaihtui kuitenkin taas kesken kauden, tammikuussa 2013, kun hän siirtyi SKA Pietariin vaihdossa seuraavan kesän viidennen kierroksen varausvuoroon.
Kaudella 2013–2014 Panarin oli Pietarin paras maalintekijä ja hän jakoi joukkueen sisäisen pistepörssin voiton Ilja Kovaltšukin kanssa tehoilla 20+20=40. Panarin sijoittui KHL:n maalipörssissä yhdeksänneksi. Kaudella 2014–2015 hän oli Pietarin paras pistemies ja maalintekijä tehoilla 26+36=62, joilla Panarin jakoi KHL:n pistepörssin neljännen sijan TsSKA Moskovan Stéphane Da Costan kanssa. Maalipörssissä hän sijoittui viidenneksi. Panarin jakoi myös kevään 2015 pudotuspelien syöttöpörssin voiton joukkuetoverinsa Vadim Šipatšovin kanssa 15 syöttöpisteellään. Hän voitti kauden päätteeksi Gagarin Cupin ja valittiin KHL:n ensimmäiseen tähdistökentälliseen. Panarin pelasi kauden aikana myös KHL:n tähdistöottelussa ja hänet valittiin liigan lokakuun 2014 kuukauden hyökkääjäksi.


==== NHL 2015– ====
Huhtikuussa 2015 NHL-varaamaton Panarin teki kaksivuotisen tulokassopimuksen Chicago Blackhawksin kanssa. Hän otti harjoitusleirin päätteeksi paikan joukkueen NHL-kokoonpanosta ja teki NHL-debyyttinsä näin ollen kauden 2015–2016 avauskierroksella 7. lokakuuta 2015 New York Rangersia vastaan. Panarin sai ottelussa jääaikaa 16.50 minuuttia ja hän teki myös NHL-uransa avausmaalin. Panarin valittiin ottelun kolmostähdeksi. Panarin teki ensimmäisellä NHL-kaudellaan 30 maalia ja antoi 47 maaliin johtanutta syöttöä.


=== Maajoukkueura ===
Panarin edusti Venäjää MM-kilpailuissa vuonna 2015, jolloin hän voitti hopeaa ja valittiin joukkueensa top-3-pelaajaksi. Vuoden 2017 kisoissa hän voitti turnauksen pistepörssin tehoilla 4+13=17 ja valittiin tähdistökentälliseen. Hän pelasi myös alle 20-vuotiaiden MM-kilpailuissa vuonna 2011, jolloin Panarin voitti maailmanmestaruuden. Hän teki turnauksen finaaliottelussa 5. tammikuuta 2011 Kanadaa vastaan kaksi maalia, joista toinen jäi Venäjän 3-5-voittoon päättyneessä ottelussa mestaruuden ratkaisseeksi maaliksi.


== Tilastot ==


== Lähteet ==
Artemi Panarin The Internet Hockey Databasessa (HockeyDB.com) (englanniksi)
Artemi Panarin Elite Prospects -verkkosivustolla (englanniksi)


=== Viitteet ===