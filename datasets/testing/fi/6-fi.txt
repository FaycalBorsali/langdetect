Turun oikeustalo on valmistunut Sairashuoneen- ja Linnankadun kulmatontille vuonna 1998. Se on Valtion kiinteistölaitoksen rakennuttama ja arkkitehti Pekka Pitkäsen suunnittelema. Oikeuslaitoksessa tapahtuneiden uudistusten myötä talossa toimivat nykyisin Turun hallinto-oikeus, Varsinais-Suomen käräjäoikeus ja Länsi-Suomen syyttäjän virasto.
Oikeustalossa on 10 istuntosalia. Ne ovat aulatiloineen sijoitettu harmailla graniittilaatoilla verhottuun 3-kerroksiseen rakennusosaan Sairashuoneenkadun varrelle. Rikosistuntosalit ovat talon pohjakerroksessa, riitasalit kolmannessa kerroksessa. Suunnittelun yhtenä lähtökohtana oli, että saleissa tulee olla päivänvalo. Oikeustalon vaaleaksi rapattu 6-kerroksinen virasto-osa on sijoitettu tontin takaosaan Kakolanmäen rinteeseen. Oikeustalon kellarikerrokseen on rakennettu Suomen ensimmäinen turva-istuntosali.
Sisäänkäynti oikeustaloon tapahtuu vanhan korkkitehtaan piha-aukiolta talon eteen myöhemmin rakennetun turvatarkastustilan kautta. Sisätilojen suunnittelussa panostettiin erityisesti odotusaulojen ja istuntosalien tilalliseen ilmeeseen. Osin kolmikerroksisten aulatilojen seinäpinnat on jäsennöity arkkitehdin suunnittelemalla värijaottelulla. Istuntosaleissa katseen kiinnekohtana toimivat oppilastyönä toteutetut, Leena Wiikarin suunnittelemat seinätekstiilit.
Oikeustaloon liittyy samalla tontilla, Linnankadun varrelle 1890-luvulla rakennettu korkkitehdas, joka 1990-luvun alussa peruskorjattiin oikeustalon käyttöön. Siinä toimii Varsinais-Suomen ulosottovirasto.


== Lähteet ==
Pekka Pitkänen: Turun oikeustalo, Arkkitehti 6/1998, s. 26-33.