Savukoski on Suomen kunta, joka sijaitsee Lapin maakunnan itäosassa. Kunnassa asuu 1 035 ihmistä ja sen pinta-ala on 6 495,95 km², josta 57,30 km² on vesistöjä. Väestötiheys on Suomen kunnista alhaisin, vain 0,16 asukasta/km². Savukosken naapurikunnat ovat Pelkosenniemi, Salla ja Sodankylä.


== Historia ==

Savukoskella on ollut saamelaisasutusta esihistoriallisesta ajasta 1700-luvulle saakka. Savukosken kunta perustettiin keisarillisen senaatin päätöksellä vuonna 1916. Vuonna 1922 tapahtuneen niin sanotun läskikapinan operaatiot ulottuivat myös Savukosken alueelle. Neuvostoliiton partisaanit hävittivät jatkosodan loppuvaiheissa kesällä 1944 silloisen Seitajärven kylän. Paikalle on pystytetty iskussa surmansa saaneiden kyläläisten muistomerkki.


== Maantiede ja luonto ==
Savukosken taajama sijaitsee kunnan lounaisrajan lähellä. Kunnan likimain suorakaiteen muotoista aluetta (noin 70 km × 100 km) halkovat Kemijoki ja sen sivuhaarat. Kunnan itäisin osa puolestaan kuuluu Venäjän puolelle laskevan Nuorttijoen vesistöalueeseen. Tyypillinen maisema on erämaata, jossa on suuria suoalueita ja yksittäisiä tuntureita.
Kunnan pinta-alasta kolmasosa on erilaisia luonnonsuojelualueita. Savukosken pohjoisosaan ulottuvat Sodankylän puolelta Urho Kekkosen kansallispuisto ja Sallan puolelta Värriön luonnonpuisto. Savukoskella sijaitsee myös Maltion luonnonpuisto.
Savukosken koillisrajalla Suomen ja Venäjän rajalla sijaitsee suomalaisen perinteen mukaan Joulupukin asuinpaikka Korvatunturi. Korvatunturi oli Suomen itärajan läntisin kohta 1920–1940. Savukosken korkein maastonkohta ja samalla kunnan pohjoisin piste on Sodankylän kunnanrajan ja valtakunnanrajan yhtymäkohdassa oleva Talkkunapää.


== Talous ==
Suurimmat työnantajat ovat kunta, Metsähallitus, Veljekset Karjalainen, metsänhoitoyhdistys ja Pelkosenniemen–Savukosken kansanterveystyön kuntayhtymä. Kunnan alueelta on löydetty fosfaattia, mutta Soklin kaivoksen avaamista on odotettu jo pitkään. Porotalous on merkittävä elinkeino, poroja on kymmenen kertaa enemmän kuin ihmisiä.
Savukosken pohjoisosassa Nuorttijoen varrella sijaitsi vuosina 1912–1918 Kemi Oy:n silloisen metsäpäällikön Hugo Richard Sandbergin johtama Suomen ensimmäinen suuri konesavotta. Sandberg hankki työmaalle Yhdysvalloista kaksi telaketjuilla varustettua höyryveturia, joilla vedettiin työmaalta hakatut tukit Kemijoen varteen uitettaviksi Kemiin. Toinen vetureista on entisellä työmaalla Tulppiossa ja toinen Lapin maakuntamuseossa Rovaniemellä.
Savukoskella järjestetään vuosittain pääsiäisenä Kuivalihamarkkinat.


== Uskonnolliset yhteisöt ==
Savukoskella toimii evankelisluterilainen Pelkosenniemen seurakunta, mikä johtuu siitä, että seurakunta on yhteinen naapurikunta Pelkosenniemen kanssa. Savukoski itsenäistyi omaksi seurakunnakseen Sodankylästä vuonna 1916, mutta liittyi vuonna 1931 Pelkosenniemeen.. Kirkon sisäisistä herätysliikkeistä paikkakunnalla toimii vanhoillislestadiolaisuus, jolla on paikkakunnalla Savukosken rauhanyhdistys. Lestadiolaisuuden arvellaan tulleen paikkakunnalle ylimuoniolaisen saarnamiehen Heikki Parkajoen vuonna 1868 tekemän saarnamatkan seurauksena. Juhani Raattamaan vieraillessa paikkakunnalla 1876 toimi Herralan talo seurapaikkana. Raattamaa vieraili Savukoskella myös vuosien 1882–1884 laajan Koillis-Pohjanmaan matkansa yhteydessä.


== Väestönkehitys ==
Seuraavassa kuvaajassa on esitetty kunnan väestönkehitys viiden vuoden välein vuodesta 1980 lähtien. Käytetty aluejako on 1.1.2013 tilanteen mukainen.


== Kyliä ==
Hihnavaara, Kuosku, Lunkkaus, Martti, Rovala, Ruuvaoja, Nousu, Savukoski, Seitajärvi, Tanhua, Viitaranta, Värriö.


== Tunnettuja savukoskelaisia ==
Aleksi Hihnavaara, Mosku
Albert Ikäheimo eli Karhu-Alpi, karhunkaataja
Juha Julkunen, umpihankihiihtäjä
Eeva-Maria Maijala, kansanedustaja
Tyyne Martikainen, kirjailija
Markus Mustajärvi, kansanedustaja
sekä
Joulupukki


== Lähteet ==


== Aiheesta muualla ==
 Kuvia tai muita tiedostoja aiheesta Savukoski Wikimedia Commonsissa
Savukosken kunnan kotisivu
Tilastokeskus – Savukosken avainluvut
Savukosken kartta