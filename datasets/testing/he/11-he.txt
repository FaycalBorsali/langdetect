גאוגרפיה פיזית היא תחום מחקר בגאוגרפיה העוסקת בחקירת תופעות הטבע והנוף בכדור הארץ - משכבות האטמוספירה דרך פני כדור הארץ ועד לגרעין כדור הארץ. כל זאת, מבלי לעסוק בפעילות האדם והשפעתו אך לתחום זה השפעה נרחבת על הגאוגרפיה האנושית מחיי הפרט ועד לחברה כולה. הגאוגרפיה הפיזית היא נגזרת של מדע של הטבע ושל כדור הארץ. ענף מחקרי זה עושה שימוש במתמטיקה, בכימיה, בפיזיקה על מנת להבין את תנועת כדור הארץ, את מערכת היחסים שלו עם גופים אחרים במערכת השמש, את מרכיבי הנוף הטבעיים, את דרך עיצובו של הנוף הקרקעות והמסלע (גאומורפולוגיה), פני השטח (הטופוגרפיה), מחקר גופי המים (הידרולוגיה) והאקלים (קלימטולוגיה).
ענף זה הוא אחד משני תת-הענפים העיקריים של המחקר הגאוגרפי; הענף האחר הקרוי גאוגרפיה אנושית, והוא מתמקד בחקר הממדים המרחביים של פעילות האדם, השפעות הסביבה על האדם והשפעותיו של האדם על הסביבה.


== תחומים ==
ענף הגאוגרפיה הפיזית כוללת מגוון תחומים, ביניהם:
טופוגרפיה, התחום העוסק בחקר תצורות פני השטח של כדור הארץ, תיאורן ומיפויים;
גאומורפולוגיה, מדע העוסק בחקר היווצרות צורות הנוף;
הידרולוגיה, מדע הבוחן את התפלגות והתנהגות זרמי וגופי מים;
אוקיינוגרפיה, מדע האוקיינוסים והימים;
קלימטולוגיה, מדע החוקר את האקלים המקומי והעולמי הבוחן מגמות לטווח הקצר והארוך;
גלציולוגיה, מדע המנתח את דינמיקת הקרחונים;
פדולוגיה, מדע העוסק בלימוד קרקעות בסביבתן הטבעית;
ביוגאוגרפיה, תחום העוסק בלימוד הפיזור הגאוגרפי של מינים ביולוגיים במרחב ובזמן;
פלאוגאוגרפיה, המדע העוסק בחקר הגאוגרפיה הפיזית של העבר.


== ראו גם ==
גאוגרפיה פיזית - מונחים


== קישורים חיצוניים ==