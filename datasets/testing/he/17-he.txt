הכנופיה הסגולה (באנגלית: The Purple Gang) ובשמה האחר כנופיית בית הסוכר הייתה כנופיה של עבריינים שפעלה בעיר דטרויט שבארצות הברית משנות העשרה של המאה ה-20 ושלטה בעולם התחתון של העיר במשך מספר שנים, עד 1935. מרבית חבריה היו יהודים. היא פעלה בתקופת היובש ועסקה בהברחת אלכוהול, אך שלחה ידה גם בפשעים חמורים (החל מהימורים ועד לסחיטה, גניבה, שוד מזוין, חטיפות ורצח).
הכנופיה הבריחה אלכוהול דרך דטרויט בשל קרבתה לקנדה, שבה לא שרר איסור על הפצתו.
מנהיגיה של הכנופיה היו ארבעת האחים ברנסטיין (אייב, ג'ו, ריימונד ואיזדור). הכנופיה קנתה לעצמה מוניטין ברוטליים, ופשע שכיח שביצעה היה חטיפת משלוחים מוברחים של אלכוהול תוך פגיעה במי שהובילו אותם.
מקור שמה של הכנופיה איננו ברור. לפי טענה אחת הוא נבע מכך שאחד מחבריה, שהיה מתאגרף, נהג ללבוש מכנסיים סגולים במהלך קרבותיו. הכינוי "כנופיית בית הסוכר" דבק בכנופיה עקב קשריה עם שני אנשי מאפיה ותיקים בדטרויט, בעליו של מפעל לסוכר תירס, והעבירות שביצעה בשירותם.
הכנופיה שימשה בידי מנהיגים מושחתים של איגודי עובדים בדטרויט ככלי כדי להטיל אימה ומרות על חברי האיגודים ועל מי שנתפסו כיריבי האיגודים. משפט שנערך לרבים מאנשי הכנופיה ב-1928 הסתיים בזיכוי כולם. הכנופיה הפכה לשליטת העולם התחתון של דטרויט למשך שבע השנים הבאות, תוך הטלת אימה על כל עד פוטנציאלי נגדה. אל קפונה אף החליט להישאר מחוץ לדטרויט ולנהל עסקים עם הכנופיה, שהפכה לספקית של ויסקי קנדי מוברח לכנופייתו בשיקגו.
נפילתה של הכנופיה החלה לאחר שאנשיה רצחו ב-1931 שלושה מאנשיהם שלהם, שנאשמו בהפרת המשמעת הפנימית בכנופיה. אחד מן העדים לרצח מאנשי הכנופיה נתפס, הפך לעד מדינה והביא להרשעה ברצח של שלושה מבכירי הכנופיה.
שרשרת של הרשעות נוספות בפלילים של אנשי הכנופיה וסכסוכים ואלימות פנימיים חיסלו בהדרגה את מאגר כוח האדם שלה והביאו לדעיכתה.
בשנת 1959 הופק סרט קולנוע הנושא את שמה של הכנופיה, המתאר את עלילותיה. הכנופיה גם נזכרת במילות שירו של אלביס פרסלי "רוק בית הסוהר" (Jailhouse Rock).


== קישורים חיצוניים ==
פול קאוויאף, הכנופיה הסגולה הידועה לשמצה מדטרויט, באתר Detroit News (באנגלית)
הכנופיה הסגולה - פשע מאורגן יהודי, באתר J-GRIT (באנגלית)
הסרט  "הכנופיה הסגולה", במסד הנתונים הקולנועיים IMDb (באנגלית)


== הערות שוליים ==