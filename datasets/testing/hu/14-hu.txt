Simonyi Zsigmond, született: Steiner (Veszprém, 1853. január 1. – Budapest, 1919. november 22.) nyelvtudós, egyetemi tanár, a Magyar Tudományos Akadémia tagja.


== Élete ==

1853. január 1-jén született Veszprémben. Budapesten, Lipcsében, Berlinben, majd Párizsban folytatott egyetemi tanulmányokat. Hazatérve 1877-ben Budapesten magántanár, 1878-tól helyettes tanár, majd 1889-től a Magyar Nyelvtudományi Társaság tanára. A Tanácsköztársaság után politikai nézetei miatt üldözték, ez lelkileg teljesen összeroppantotta. 1895-től a Magyar Nyelvőr, majd 1903-tól a Nyelvészeti Füzetek szerkesztője. Balassa József segítségével német–magyar szótárt szerkesztett. Négy évtizeden át nyelvészek új nemzedékét nevelte fel, és egyben tudósként is maradandót alkotott. Jelentősek a határozókról, kötőszókról, jelzőkről írt tanulmányai. Megteremtette az összehasonlító mondattant. A nyelvtudomány eredményeit az iskolai nyelvtanokban népszerűsítette. Foglalkozott a nyelvhelyesség kérdéseivel. 1903-ban a vallás- és közoktatásügyi miniszter megbízásából elkészítette az új iskolai helyesírást, amelyet csaknem az egész irodalmi élet is elfogadott. Mind tanárként, mind tudósként jelentőset alkotott. 1918-ban a Nemzetközi Nyelv Propaganda Bizottságának elnökhelyettesévé választották. Az 1919-es év elején az eszperantó nyelv egyetemi oktatásának bevezetésén dolgozott, melynek eredményeként 1919 júliusában megalakult a Nemzetközi Nyelvi Intézet, Budapesten.


== Művei ==
Levele Budenz Józsefhez, tanárához
Népdalok (Magyar Nyelvőr, 1872)
Népnyelvhagyományok (Magyar Nyelvőr, 1875)
Állatnevek (Magyar Nyelvőr, 1876)
Gyermekversikék (Magyar Nyelvőr, 1875)
Veszprémi tájnyelv (Magyar Nyelvőr, 1872)
A nyelvtudományról
Néhány szó a magyar nyelv érdekében
Müller Miksa újabb fölolvasásai a nyelvtudományról, ford. (Budapest, 1876)
Antibarbarus (Eggenberger-féle könyvkereskedés, Budapest, 1879)
A "Halotti beszéd" sajátosságai (Magyar Nyelvőr, 1880. április 15.)
A Nyelvtörténeti Szótár mutatványíve (Magyar Nyelvőr, 1880)
A magyar kötőszók, egyúttal az összetett mondat elmélete, (Budapest, 1881)
A magyar szótők
A nyelvújítás történetéhez (Franklin Társulat, Budapest, 1888)
A magyar határozók. (Magyar Tudományos Akadémia, Budapest. 1888)
A magyar nyelv. 1. köt. A magyar nyelv élete. 2. köt. A magyar nyelv szerkezete. (Magyar Tudományos Akadémia, Budapest. 1889)
Német és magyar szólások (Franklin Társulat, Budapest, 1896)
Elvonás (Elemző szóalkotás) (Nyelvészeti Füzetek 11. szám, Budapest, 1904)
Az ikes ragozás története (Nyelvészeti Füzetek 28. szám, Budapest, 1906)
Isten-adta (Magyar Nyelvőr 36: 193–205, 264–271, 1907)
Jó magyarság
A jelzők mondattana: nyelvtörténeti tanulmány. (Budapest, 1913)
Helyes magyarság (Singer és Wolfner kiadása, Budapest, 1914)
A magyar irodalom története 1900-ig


== Emlékezete ==
Rubinyi Mózes: Simonyi Zsigmond helye a magyar nyelvtudomány történetében (Bp. 1949)
Klemm Antal: Simonyi Zsigmond mondattani munkásságának értékelése és hatása (Bp., 1954)
Nagy J. Béla: Simonyi Zsigmond nyelvművelő munkássága (Bp., 1954)
Tompa József: Simonyi Zsigmond mint tankönyvíró (Bp., 1954)
Prohászka János: Egy tragikus sorsú nyelvtudós emlékezete (Magyar Nemzet, 1963. 74. sz.)
Az ő nevét viseli az 1997 óta évente megrendezett Simonyi Zsigmond helyesírási verseny. Szülővárosában általános iskolát neveztek el róla, valamint szülőházán egy emléktáblát is elhelyeztek tiszteletére.


== Jegyzetek ==


== Források ==
Magyar zsidó lexikon. Szerk. Ujvári Péter. Budapest: Magyar Zsidó Lexikon. 1929. 790. o.  Online elérés
Simonyi Zsigmond helyesírási verseny honlapja
A Magyar Nyelvőr cikke
Simonyi Zsigmond Vár ucca 17. 1999/4.
A M. T. Akadémia elnökéhez intézett előterjesztés
Szerzői adatlapja a Molyon