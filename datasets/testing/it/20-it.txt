John Patrick McEnroe Jr (IPA: [ʤɑn ˈpætɻɪk ˈmækənɻoʊ]; Wiesbaden, 16 febbraio 1959) è un ex tennista, allenatore di tennis e commentatore televisivo statunitense.
Ha vinto 7 titoli del Grande Slam in singolare, 9 in doppio e 1 in doppio misto.
È stato numero 1 del mondo per quattro anni di seguito dal 1981 al 1984.
Mancino, è famoso per il suo stile di gioco a rete, per i suoi incontri combattuti e spettacolari contro Björn Borg, Jimmy Connors e Ivan Lendl, e per il suo carattere irascibile in campo.
Per i risultati, il talento e la personalità, è considerato fra i più grandi tennisti della storia. È stato anche definito da molti il miglior giocatore di doppio della storia del tennis. Ha giocato nella prima parte della carriera in coppia con Peter Fleming, con cui costituì uno dei doppi più forti di tutti i tempi, e nella parte finale della carriera insieme al fratello Patrick. Lo stesso Fleming dichiarava che: "la miglior squadra di doppio del mondo è John McEnroe con chiunque altro".
Ha terminato la carriera con 77 vittorie nei tornei di singolare e 72 in quelli di doppio, e detiene pertanto il record del tennis maschile nell'Era Open per numero di titoli totali (singolare e doppio) vinti: 150, con il titolo di doppio misto conquistato al Roland Garros nel 1977.
McEnroe ha vinto per cinque volte la Coppa Davis (nel 1978, 1979, 1981, 1982 e 1992) come membro fisso della squadra statunitense, di cui è anche stato capitano, dopo il suo ritiro dal tennis giocato.


== Biografia ==
Figlio di un militare statunitense di origine irlandese nel periodo in cui era di stanza in una base militare statunitense nell'ex-Germania Ovest. All'età di un anno si trasferì nel Queen's di New York quando suo padre lasciò la United States Air Force per lavorare in una agenzia pubblicitaria. Qui i suoi genitori ebbero altri due figli: Mark (nel 1964) e Patrick (nel 1966, anch'egli futuro tennista professionista).

McEnroe iniziò a giocare a tennis all'età di otto anni nel Douglaston Club con i suoi fratelli. Visto il talento del ragazzino l'anno dopo i genitori lo mandarono alla Eastern Lawn Tennis Association in cui iniziò a prendere parte ai primi tornei regionali per bambini, in seguito partecipò anche ai tornei nazionali juniores e all'età di dodici anni iniziò ad allenarsi alla Port Washington Tennis Academy di Long Island (New York), in quel periodo era stabilmente nella top-10 nazionale della categoria. McEnroe frequentò la Trinity School diplomandosi nel 1977.
Il 1º agosto 1986 sposò l'attrice Tatum O'Neal, da cui ha avuto i figli Kevin (1986), Sean (1987) ed Emily (1991). I due si sono separati nel 1992 e hanno divorziato nel 1994. Nell'aprile del 1997 si è sposato con Patty Smyth da cui ha avuto le figlie Anna (nata nel 1995, prima del matrimonio) ed Ava (1999), anche in questo caso ha fatto da padre anche a Ruby (figlia della Smyth e di Richard Hell).
Nel 2001, John McEnroe visitò Buckingham Palace su invito della regina Elisabetta II. Nel 2002 pubblicò la sua autobiografia dal titolo "You cannot be serious". Per oltre un decennio, John McEnroe è stato un commentatore degli incontri di tennis e telecronista per NBC e CBS negli USA e per la BBC nel Regno Unito.
Vive a New York con la moglie e con i sei tra figli e figliastri.


== Carriera ==


=== 1977-1978: Primi anni ===
Nel 1977, a soli 18 anni e ancora dilettante, il nome di John McEnroe balza agli onori della cronaca tennistica in quanto riesce a partecipare al tabellone principale del Torneo di Wimbledon partendo dalle fasi preliminari di qualificazione; nel torneo riesce nell'impresa di arrivare fino alla semifinale in cui però viene battuto in quattro set dal grande campione Jimmy Connors (suo futuro rivale). Con questa prestazione stabilisce il miglior risultato di sempre ottenuto in un torneo del Grande Slam partendo dalle fasi di qualificazione.
Poco tempo dopo McEnroe entrerà alla Stanford University, facendosi notare più per i risultati tennistici (campione NCAA nel 1978) che scolastici. Sempre nel 1978 entra definitivamente nel circuito dei professionisti e diventa celebre per essere uno dei primi tennisti a firmare un contratto di sponsorizzazione con lo stilista Sergio Tacchini. La sua prima stagione è già da grande protagonista, si aggiudica infatti ben 5 tornei ATP tra cui il prestigiosissimo Masters di fine stagione battendo in finale il leggendario Arthur Ashe in tre set.


=== 1979-1981: I grandi successi e le battaglie con Björn Borg ===
Nel 1979 il giovane tennista statunitense vince 10 tornei, tra cui quello di Dallas battendo in 4 set Björn Borg nella finale dando inizio ad una grande rivalità sportiva. In quello stesso anno si afferma per la prima volta in un torneo del Grande Slam vincendo l'US Open contro Vitas Gerulaitis. Arriva in finale in altri 4 tornei venendo sconfitto (in due di questi a sconfiggerlo è proprio Borg).

Nel 1980 McEnroe si aggiudica 9 tornei. All'Open di Francia, vinto da Borg, viene eliminato già al terzo turno, ma a Wimbledon dopo aver battuto Connors in semifinale arriva in finale, dove affronta Borg in uno degli incontri di tennis più belli di tutti i tempi: nella memoria dei tifosi rimarrà per sempre il tiebreak del quarto set, indubbiamente il più famoso tiebreak della storia del tennis, nel quale, con Borg in vantaggio per due set a uno, McEnroe si impose per 18-16 al sesto set-point annullando 5 match-point a Borg, che poi nel quinto set riuscì a prevalere 8-6 vincendo il suo quinto Wimbledon consecutivo. Poche settimane dopo l'americano fu chiamato a difendere il suo titolo all'US Open, arrivò in finale e fronteggiò nuovamente il grande campione svedese; i due diedero vita ad un combattuto e spettacolare nuovo match, che si protrasse fino al quinto set come il precedente, concludendosi però con la vittoria di McEnroe. Nel The Masters di fine stagione McEnroe e Borg si incontrarono nuovamente e a prevalere fu lo svedese che in finale vinse poi il suo secondo titolo consecutivo. Durante il 1980 Borg e McEnroe si alternano in cima alla classifica mondiale: il 2 marzo McEnroe conquista il primato cedendolo il 24 dello stesso mese allo svedese che lo conserverà per 20 settimane per poi cederlo il 10 agosto e riprenderselo il 18 dello stesso mese e conservarlo fino al luglio 1981.
Nel 1981 McEnroe aggiunge 10 tornei al suo già nutrito palmarès. Sconfisse Borg nella finale del torneo di Milano e arrivò fino ai quarti di finale nell'Open di Francia, vinto poi da Borg per la quarta volta consecutiva (sesta in carriera); un mese dopo i due si ritrovarono a distanza di un anno per disputare nuovamente la finale di Wimbledon sui prestigiosi campi d'erba dell'All England Lawn Tennis and Croquet Club. Anche stavolta la partita fu molto combattuta ma si fermò al quarto set (due dei quali chiusi al tiebreak): McEnroe riuscì finalmente a prevalere con il risultato di 4–6, 7–6, 7–6, 6–4. Passano poche settimane e i due si ritrovano nuovamente nella finale dell'US Open. McEnroe aveva vinto le due edizioni passate mentre Borg non era mai riuscito ad aggiudicarsi il torneo nelle tre precedenti finali disputate, ancora una volta la battaglia fu molto serrata e ancora una volta McEnroe riuscì ad impedire al campione svedese di aggiudicarsi lo Slam mancante (in quegli anni l'Australian Open era diventato quasi un torneo minore e a causa della sua collocazione durante il periodo delle feste natalizie molti tennisti tra cui Borg e McEnroe limitarono molto la loro partecipazione, lo stesso McEnroe vi prenderà parte per la prima volta solo nel 1983 e vi giocherà solo 5 volte in tutto). Dopo questa sconfitta Borg si ritirò dal tennis giocato lasciando campo libero a McEnroe e i due non ebbero più occasioni di affrontarsi in tornei ufficiali. Va ricordato che non si incontrarono mai sulla terra battuta e che fra loro vi fu una reciproca e inattaccabile stima.


=== 1982-1985: Ancora grandi successi e l'anno dei record ===
Nel 1982 McEnroe vinse 5 tornei ATP, subendo anche 3 sconfitte in finale. Saltò l'Open di Francia e si presentò a Wimbledon da campione in carica. Nel torneo londinese non perse nessun set fino alla finale; ma in questa venne sconfitto da Jimmy Connors in 5 set. La sua avventura all'US Open si fermò in semifinale per mano del cecoslovacco Ivan Lendl e per la prima volta dal 1979 non si aggiudicò nessun titolo nel Grande Slam durante la stagione. Nel Masters di fine stagione arrivò in finale perdendo nuovamente contro Lendl in 3 set.
Nel 1983 McEnroe raggiunse la sua quarta finale consecutiva a Wimbledon e vinse il suo secondo titolo battendo in tre set Chris Lewis nella finale. Per la prima volta in carriera giocò anche gli Australian Open arrivando in semifinale venendo battuto da Mats Wilander in 4 set. Oltre a questi prese parte anche ad alcuni tornei minori vincendone 5 e raggiungendo la finale in altri 3.
Il 1984 fu l'anno migliore della carriera di John McEnroe e uno dei migliori della storia del tennis. Iniziò l'anno vincendo il Masters, che all'epoca si svolgeva a gennaio, sconfiggendo in finale Lendl e aggiudicandosi il trofeo per la seconda volta in carriera. Raggiunse per la prima volta la finale dell'Open di Francia, venendo sconfitto da Ivan Lendl in una combattuta finale. McEnroe vinse i primi due set ma subì la rimonta di Lendl che nel corso del match modificò il suo stile di gioco. Questa sconfitta impedì a McEnroe di conquistare quel titolo che rincorse vanamente per tutta la carriera e pose fine alla sua striscia record di 42 vittorie consecutive dall'inizio dell'anno (record avvicinato da Novak Djokovic nel 2011, che si fermò a 41). Si rifece a Wimbledon, battendo nettamente Jimmy Connors con il punteggio di 6–1, 6–1, 6–2. Vinse anche il quarto US Open della sua carriera prendendosi la rivincita su Lendl in soli tre set. Durante tutta la stagione McEnroe vinse in totale 13 tornei ATP sui 15 a cui prese parte (tra cui, oltre a Masters, Wimbledon e Us Open, anche le prestigiose finali WCT di Dallas, il torneo dei campioni di Forest Hills, il Torneo del Queen's e Toronto), battendo, tra gli altri, 6 volte Lendl, 4 Connors e 1 Wilander, ed ebbe un eccezionale record di 82 vittorie e sole 3 sconfitte su 85 partite disputate, firmando la miglior percentuale di match vinti in un anno (96,5%) dalla nascita del ranking ATP, nel 1973. Oltre alla citata finale del Roland Garros, si fece battere intenzionalmente al primo turno del Torneo di Cincinnati da Amritraj per potersi prendere una settimana di pausa prima dell'Open degli Stati Uniti (il torneo si giocava la settimana immediatamente precedente), pausa impedita dai doveri che imponevano il circus e gli sponsor, e perse nella finale di Coppa Davis da Sundstrom, autore della partita della vita, nuovamente sulla terra rossa. Nel 2005 (81-4) e nel 2006 (92-5) Roger Federer avrebbe avvicinato ma non battuto detto record, così come Novak Djokovic nel 2011 (70-6) e nel 2015 (82-6).
Nel 1985 McEnroe raggiunse 10 finali in tornei ATP vincendone 8. Iniziò l'anno vincendo il Masters sconfiggendo nuovamente in finale Lendl e aggiudicandosi il trofeo per la terza volta in carriera (seconda consecutiva), ma concluse l'anno senza nessun titolo nel Grande Slam. Raggiunse i quarti di finale nell'Australian Open ma venne sconfitto in 5 set da Slobodan Živojinović (l'ultimo set venne vinto dallo slavo per 6-0). All'Open di Francia arrivò fino alla semifinale in cui venne duramente sconfitto dall'astro nascente Mats Wilander che si aggiudicherà il torneo. Anche l'avventura sui campi d'erba di Londra non andò nel migliore dei modi, eliminato nei quarti di finale dal sudafricano Kevin Curren che poi perderà in finale col diciassettenne Boris Becker, vincitore contro ogni pronostico del torneo di Wimbledon, senza essere testa di serie. Raggiunse per l'ultima volta in carriera una finale nel Grande Slam agli US Open, ma venne battuto da Lendl in 3 set.


=== 1986-1992: Seconda parte della carriera ===

A causa dei risultati non all'altezza delle aspettative della stagione precedente McEnroe decise di prendersi un anno sabbatico, scelta che segnerà l'inizio della parabola discendente del campione americano. Scelse di non partecipare a nessun torneo fino a settembre 1986, quando tentò l'avventura nel suo amato US Open, tuttavia venne eliminato al primo turno poiché il suo stato di forma era pessimo a causa della lunga inattività a cui aveva cercato di porre rimedio solo poche settimane prima del torneo con allenamenti non all'altezza.
Impiegò diverso tempo per recuperare la forma e ritornò competitivo solo nell'edizione 1987 degli US Open, in cui venne battuto nei quarti di finale da Ivan Lendl. In precedenza non aveva partecipato agli Australian Open e a Wimbledon, ed era stato eliminato al primo turno dall'Open di Francia. In tutto l'anno raggiunse 5 volte la finale di un torneo ma non riuscì ad aggiudicarsi nessun titolo.
Nel 1988 le cose continuarono ad andare male. Non prese parte all'Australian Open e perse ancora contro Lendl all'Open di Francia nel quarto turno. A Wimbledon e all'US Open non andò oltre il secondo turno. In tutto l'anno vinse solo i tornei di Tokyo e di Detroit, raggiunse la finale anche a Indianapolis ma venne battuto da Boris Becker.
Il 1989 è l'anno in cui McEnroe ritrova almeno a tratti il suo gioco ad altissimi livelli, cosa che lo porta ad essere stabilmente il numero 4 del mondo. Arriva ai quarti di finale dell'Australian Open, eliminato da Lendl. Gioca poi un torneo di Wimbledon, esprimendo il tennis dei suoi tempi migliori e a volte persino superiore per maturità. Un Edberg in grandissima forma riesce a fermarlo in una fantastica semifinale per 7-5 7-6 7-6. Non si conferma all'US Open in cui esce al secondo turno. Vince i tornei di Lione e Indianapolis e arriva in finale a Montréal e Tolosa. Regala una bellissima semifinale persa contro Boris Becker a Parigi Bercy. Vince l'ultima edizione delle Finali WCT di Dallas, battendo Gilbert in finale e soprattutto Lendl in semifinale per 6–7 7–6 6–2 7–5.
Nel 1990 venne eliminato dal diciannovenne Pete Sampras nella semifinale degli US Open. Il 22 novembre 1990 fu l'ultima volta di John McEnroe nella top ten ATP. In tutto l'anno si aggiudicò solo il torneo di Basilea battendo Goran Ivanišević in finale.
Nel 1991 venne eliminato al primo turno all'Open di Francia, al quarto turno di Wimbledon e al terzo turno dell'US Open. L'ultimo successo della sua carriera lo ebbe vincendo il suo 77º e ultimo torneo di singolare a Chicago, contro il fratello Patrick, anch'egli professionista.
Il 1992 fu l'ultimo anno in cui John McEnroe è stato professionista per tutta la stagione. Fu un anno caratterizzato da periodi incolori e grandi momenti. Inizia la stagione esprimendo un tennis di livello pari a quello dei suoi tempi d'oro, secondo le dichiarazioni del suo stesso avversario, Boris Becker, battuto per tre set a zero agli Australian Open da un McEnroe concentratissimo, che riesce a dominare il gioco da fondo, è dotato di precisione nei passanti, aggressività e reattività fisica, in un match in cui prende la rete addirittura sulla prima di servizio del tedesco. Vince al turno successivo un epico incontro 8-6 al quinto set contro lo spagnolo Emilio Sanchez, che per la terza volta non riesce a batterlo. Forse l'età riscuote pegno di questa maratona, e nei quarti perde in 3 set contro il sudafricano Wayne Ferreira. Gioca poi ancora un grande Wimbledon, offrendo ancora un tennis ad altissimo livello sull'erba. Vince al quinto set al secondo turno un celebratissimo incontro di quattro ore con Pat Cash, in cui i due mettono in mostra forse per l'ultima volta nella storia del tennis un duello di serve and volley d'autore su erba. Supera nei quarti anche il francese Guy Forget, raggiungendo così le semifinali come nel 1989, dove perde da un Agassi che avrebbe poi vinto il torneo anche grazie ai consigli di John, che con lui si era allenato durante il torneo. Vince però ancora il doppio a Wimbledon in coppia con Stich. L'annata si conclude con la vittoria in Coppa Davis ottenuta in finale ai danni della Svizzera, vincendo il doppio in coppia con Pete Sampras.
A fine stagione si ritira ufficialmente, in quel momento era al 20º posto del ranking mondiale.


=== 2006: Ritorno ===
A febbraio 2006, all'età di 47 anni, è tornato a giocare a livello professionistico (ATP) nel torneo di doppio Sap Open a San Josè in coppia con Jonas Björkman; la coppia si è aggiudicata il torneo. McEnroe ha così dimostrato, vincendo il suo titolo numero 72 in doppio, che la sua classe non ha età; è diventato così l'unico uomo a vincere un torneo ATP in 4 decenni differenti.


== Scontri diretti e rivalità ==
Complessivamente il numero delle sfide tra Borg e McEnroe è in perfetta parità 7-7. I due non si sono mai affrontati sul campo di terra battuta, in cui Borg era nettamente favorito. Sui campi d'erba i due si sono affrontati in due occasioni (le due finali a Wimbledon) con una vittoria a testa. Per 4 volte i due rivali si sono fronteggiati sul cemento, con un esito favorevole a McEnroe per 3-1. Le restanti 8 sfide sono state disputate su campi sintetici e vedono una prevalenza dello svedese per 5-3.


=== Risultati degli scontri diretti ===
In tutta la sua carriera McEnroe ha giocato contro alcuni dei più forti giocatori di tennis di tutti i tempi. Il bilancio totale della sua carriera è di 864W-194L (81,66% di vittorie). McEnroe ha il seguente bilancio contro i giocatori più forti della sua epoca:
McEnroe ha un bilancio positivo contro Jimmy Connors (20-14), Stefan Edberg (7–6), Mats Wilander (7–6), Michael Chang (4–1), Ilie Năstase (4–2) e Pat Cash (3–1).
McEnroe ha un bilancio di parità contro Björn Borg (7–7), Andre Agassi (2–2) e Michael Stich (1–1).
McEnroe ha un bilancio negativo contro Pete Sampras (0–3), Goran Ivanišević (2–4), Boris Becker (2–8), Guillermo Vilas (5–6), Jim Courier (1–2), e Ivan Lendl (15-21).


== Caratteristiche ==


=== Stile di gioco ===

La rivoluzione apportata da McEnroe al tennis non può essere sottostimata. Per ammissione dello stesso Jimmy Connors, nessuno ha creato tanto interesse attorno al tennis quanto John McEnroe; ciò in parte grazie al suo carattere irascibile e alle celebri sfuriate contro arbitri, avversari, e giudici di linea, ma soprattutto grazie al suo gioco personalissimo, fatto di attacco, di tocco, di angoli, di anticipi.
McEnroe ha dominato il mondo del tennis prima e dopo la principale svolta nell'evoluzione dei materiali, dal legno (quando usava una Wilson Pro Staff prima e una Dunlop Maxply poi) alla grafite (quando sfoggiava la sua leggendaria Dunlop Max 200G), risultando, nel quadriennio concluso al primo posto in classifica mondiale, l'ultimo numero 1 delle racchette di legno e il primo numero 1 delle racchette in grafite. La sua grande capacità di controllo gli consentiva una incordatura a soli 18 kg, che esaltava la sua grande sensibilità di tocco.
McEnroe, mancino, era un giocatore d'attacco, che faceva del serve-and-volley, delle risposte d'attacco, e del gioco anticipato da fondo le sue armi principali.
Il celebre servizio di John McEnroe era caratterizzato da una posizione particolarissima, essendo effettuato con i piedi paralleli alla linea di fondo campo e le spalle rivolte alla rete, e da una grande torsione lombare. Il movimento risultava così molto difficile da leggere per i suoi avversari, ed erano particolarmente insidiosi i servizi a uscire dalla sinistra del campo.
I suoi colpi da fondo consistevano di un diritto piatto e di un rovescio a volte nascosto e colpito da sotto, altre volte "spinto" ed effettuato con il piatto della racchetta davanti al corpo, soprattutto nella risposta al servizio, quando veniva eseguito a mezz'aria con un balzo in avanti. Sia il dritto che il rovescio spesso erano giocati con una simile impugnatura, una vecchia Continentale.
Il suo gioco d'attacco da fondo campo era basato sull'uso di colpi anticipati, sostenuti da grandi riflessi, che lo mettevano in grado di anticipare spesso l'avversario (il famoso "ping-pong" tennis).
Il suo gioco difensivo poteva contare su passanti eccezionali (tra cui il famoso "passante lento" e i suoi passanti giocati al volo, dalla tre quarti campo) e su lob millimetrici.
Infine, la parte più ammirata del suo gioco: la volée. Quasi piatta, dal movimento breve, precisissima e personalissima in tutta la varietà del gioco di rete (dritto, rovescio, drop-volley, demi-volée).
Grazie al suo talento McEnroe è potuto diventare un campione senza doversi sottoporre a duri allenamenti, come invece erano abituati i suoi colleghi già all'epoca, tanto che un giorno Billie Jean King disse al riguardo la storica frase «He didn't pay the price».


=== Carattere ===
Oltre che per il suo gioco brillante McEnroe divenne celebre fin dai primi anni della carriera per il suo carattere fortemente irascibile; in totale contrasto con il suo grande rivale Borg, celebre per la calma glaciale con cui affrontava gli incontri. Nel 1981 McEnroe si aggiudicò il titolo a Wimbledon, nel primo turno contro Tom Gullikson andò vicino all'essere squalificato avendo insultato l'arbitro Ted James chiamandolo "the pits of the world" ("La feccia del mondo") e successivamente "idiota incompetente" subendo una multa di 1.500$. Nello stesso incontro urlò la famosa frase (che poi diventerà il titolo della sua autobiografia) "You cannot be serious" (letteralmente "Non puoi essere serio", da intendersi come "Non è possibile che tu dica sul serio!") e chiese l'intervento del giudice arbitro del torneo Fred Hoyles. Sempre nello stesso anno e sempre a Wimbledon chiese spiegazioni a un arbitro che lo ignorò, lui in risposta gli andò vicino e gli urlò in faccia "Please tell me!" ("Per favore dimmelo!"). Sempre nel torneo londinese si rivolse a un arbitro urlando "I can't believe!" (Non ci posso credere!).

A causa di queste intemperanze l'All England Club non gli concesse il titolo di "socio onorario" dopo la sua vittoria (è consuetudine che un vincitore del singolare maschile di Wimbledon riceva questo titolo al suo primo successo). McEnroe reagì disertando la cena in onore del vincitore indetta dal club, giustificandosi affermando: "Preferisco passare la serata con la mia famiglia e i miei amici, e con le persone che mi hanno supportato e non con un gruppo di 70-80enni che mi dicono che mi comporto da idiota". McEnroe tuttavia ricevette il titolo di socio onorario quando vinse nuovamente il torneo due anni dopo.
Nella finale del Roland Garros del 1984 McEnroe incontrò Lendl. Dopo essere stato in vantaggio di due set, il suo avversario Lendl riuscì a compiere una vera e propria impresa, rimontando e aggiudicandosi così la partita (3-6 2-6 6-4 7-5 7-5). Al termine dell'incontro, McEnroe, letteralmente infuriato per la grande occasione persa, lasciò il palco della premiazione senza proferire alcun commento e ricevendo così gli assordanti fischi del pubblico.


=== Singolare ===


==== Grande Slam ====


===== Vittorie (7) =====


===== Sconfitte in finale (4) =====


== Onorificenze ==


== Curiosità ==
Nel film Mr. Deeds, del 2002, ha fatto un cameo insieme con Adam Sandler.
Nel 2007 è stato la guest star nell'episodio 23 della terza stagione della serie CSI: New York, dove interpreta sia sé stesso che un suo sosia.


== Note ==


== Voci correlate ==
Lista di tennisti per numero di titoli vinti
Rivalità Borg-McEnroe
Borg McEnroe


== Altri progetti ==

 Wikiquote contiene citazioni di o su John McEnroe
 Wikimedia Commons contiene immagini o altri file su John McEnroe


== Collegamenti esterni ==

(EN) John McEnroe, su atpworldtour.com, ATP Tour Inc. 
(EN) John McEnroe, su itftennis.com, ITF. 
(EN) John McEnroe, su daviscup.com, ITF. 
(EN) John McEnroe, su tennisfame.com, International Tennis Hall of Fame.