Alko alkakalnis, vadinamas Alkos, Aukos, Šventimų kalnu (valstybės saugoma kultūros vertybė: unikalus kodas – 5215, senas vertybės kodas – M29, senas kultūros paminklų sąrašo Nr. AR497) – alkakalnis šiaurės rytinėje Kretingos rajono savivaldybės teritorijos dalyje, Alko kaime (Imbarės seniūnija), 1,5 km į šiaurės vakarus nuo Salantų bažnyčios, 1,21 km į vakarus nuo kelio  169  Skuodas–Plungė , Erlos kairiajame krante.


== Alkakalnis ==
Įrengtas tarp Erlos ir Alkupio upių esančios moreninės kalvos pietinėje dalyje, apaugęs mišku. Šlaitai statūs, iki 10–13 m aukščio. Pietvakarinėje dalyje yra šiaurės – pietų kryptimi pailga iki 2 m aukščio, o šiaurės vakarinėje pusėje – kita, rytų – vakarų kryptimi pailga, apie 3,5 m aukščio pakiluma. Pietvakarine papėde ir šiaurės vakariniu šlaitu praeina senkelis, o šiaurės rytiniu šlaitu kyla kelias į kaimą. Šiaurės vakarinėje dalyje skersai kalvos ir palei senkelį sukrauti akmenų pylimai, o papėdėje stūkso akmuo su dubeniu. Į šiaurės rytus nuo akmens augo senas ąžuolas (nupjautas 2003 m.), į vakarus nuo kurio iš kalvos vakarinio šlaito trykšta šaltinis. Alkakalnio šiaurinėje dalyje stovi sodyba, o pietrytiniame gale stūkso stogastulpis. Pietrytinis kalvos galas duobėtas, apnaikintas kasant žvyrą.
Teritorijos plotas – 3,12 ha.
Į rytus nuo alkakalnio, kalvos pietrytinėje papėdėje įrengta poilsio aikštelė su vietovės schema.


== Istorija ==
Alkos kalnas – Erlos slėnyje stūksančios moreninės kalvos dalis. Manoma, kad I tūkstantmetyje – II tūkstantmečio I pusėje jame veikė pagonių šventykla, kuri buvusi atnaujinta XVI a. II pusėje – XVII a. pradžioje, vykstant priešpriešai tarp protestantiškos reformacijos ir katalikybės.
Krikščionybei įsigalėjus, Joninių naktį ant aukuro akmens Salantų apylinkės jaunimas kūrendavo laužus. Tarpukariu iš kalvos pietrytinio galo buvo kasamas žvyras naujam keliui kalvos šiaurės rytiniu šlaitu tiesti (senasis kelias ėjo palei pietvakarinę ir šiaurės vakarinę aukštumos papėdę). Pasakojama, kad žvyrduobėse žmonės rado žalvarinių papuošalų, akmeninių rutulių ir kitų radinių, žmogaus kaukolę. Darbus nutraukus, ant kalno buvo pastatytas stogastulpis.
1972 m. alkakalnis paskelbtas respublikinės reikšmės archeologijos paminklu (AR497), 1993 m. akmuo, ąžuolas ir šaltinis įrašyti į laikinąją kultūros paminklų apskaitą, 1997 m. alkakalnis, o 2003 m. – akmuo ir šaltinis įrašyti į kultūros vertybių registro mitologinių vietų sąrašą (M29, M262, M263), 2005 m. alkakalnis, akmuo ir šaltinis pripažinti valstybės saugomomis kultūros vertybėmis.


=== Padavimai ===
Alkakalnio vakarinėje dalyje, po storu ąžuolu ant aukuro akmens degusi šventoji ugnis, kurią saugojo vaidilutės, o tarp senų ąžuolų įrengtame būste gyveno žynys. Šventykla buvo skirta žalčių dievui Pilvyčiui, o joje laikomus žalčius vaidilutės maitinusios Salanto slėnyje stūksančioje Gaidžio kalno kalvelėje
Po ąžuolų pagonys aukojo aukas savo dievams: avinus, žmones ir kt.
Alkos kalno vaidilutės ilgiausiai Žemaitijoje neleido užgesinti amžinosios ugnies – neturėdamos ginklų, į prijuostes prisipylusios pelenų jos gynėsi nuo ugnį užgesinti atvykusių kareivių, pildamos jiems į akis pelenus, o ugnį užgesinus jos nežinia kur išėjo
Kalnas senų senovėje buvęs sala, stūksojusi vidury ežero, kuris vėliau užako ir pavirto pieva
Kalną supylę kareiviai švedai, kurie čia apsigyveno ir apylinkėje plėšikavo. Užpykusios žemaitės moterys juos išžudė
Traukdamiesi iš Lietuvos, kalne švedai užkasė auksą, o kaip ženklą pasodinę toje vietoje ąžuolą
Prie ąžuolo pasirodanti balta šmėkla
Naktimis Alkos kalne dega ugnys, vaikšto keisti žmonės
Kalne esanti senovės bažnyčia, į kurią veda požeminis kelias
Alkos vardas atsiradęs dėl to, kad čia bausmei palikdavo be maisto alkti žmones
Kalnas vadinamas alka todėl, kad čia nuo alkio išmirė švedų apsupti žmonės
Šaltinio vanduo turi gydomųjų savybių, daugiausia naudojamas akių ligoms gydyti


=== Tyrimai ===
1909 m. žvalgė Lietuvos piliakalnių tyrinėtojas Liudvikas Kšivickis, 1930 m. – generolas Vladas Nagevičius, 1948 m. – Lietuvos mokslų akademijos Istorijos institutas (vadovas Pranas Kulikauskas), 1959 m. – Juozas Mickevičius (Kretingos kraštotyros muziejus), 1982 m. – Mokslinė metodinė kultūros paminklų apsaugos taryba (ekspedicijos vadovas Romas Olišauskas), 1992 m. – Lietuvos kultūros paveldo mokslinis centras (ekspedicijos vadovas Vilnius Morkūnas), 1993 ir 2011 m. – Vykintas Vaitkevičius, 1999 ir 2011 m. – Julius Kanarskas (Kretingos muziejus).


== Literatūra ==
Людвикъ Крживицкій. Жмудскіе пилькалнисы. – Известія императорской археологической комиссіи. – 1909, вып. 29
Petras Tarasenka. Lietuvos archeologinė medžiaga. – Kaunas, 1928, p. 229 (Salantai)
Feliksas Rapalis. Pažinkime gimtąjį rajoną. – Stalino vėliava – 1957 m. rugsėjo 7 d.
Vykintas Vaitkevičius. Mosėdžio ir Salantų apylinkių senosios šventvietės. – Liaudies kultūra – 1995. – Nr. 3. – P. 11
Vykintas Vaitkevičius. Senosios Lietuvos šventvietės: Žemaitija. – Vilnius: Diemedis, 1998. – P. 53–55
Julius Kanarskas. Salantų alkos kalnas. – Švyturys – 2000 m. balandžio 26 d. – P. 6
Laima Stonkuvienė. Gyvenimas garsiojo Alkos kalno pašonėje. – Švyturys – 2011 m. gegužės 14 d. – P. 5.


== Nuotraukos ==


== Šaltiniai ==

Pranas Kulikauskas. 1948 m. Lietuvos TSR Mokslų akademijos Lietuvos istorijos instituto archeologinės ekspedicijos, įvykusios nuo 1948 m. liepos mėn. 20 d. iki rugpjūčio mėn. 26 d. dienoraštis (Kretingos aps., Telšių aps.). – Lietuvos istorijos instituto rankraštynas. – F. 1, b. 1, l. 38–39
Vilnius Morkūnas. 1992 m. Kretingos rajono žvalgomosios archeologinės ekspedicijos ataskaita. – Kultūros paveldo centro paveldosaugos biblioteka. – F. 28, ap. 1, b. 14


== Nuorodos ==
Kultūros vertybių registras: Kalnas vad. Alkos kalnu
Kultūros vertybių registras: Alkos akmuo
Kultūros vertybių registras: ąžuolas
Kultūros vertybių registras: Alko šaltinis
Valstybės archeologijos komisijos medžiaga. – Kultūros paveldo centro paveldosaugos biblioteka. – F. 1, ap. 1, b. 20, l. 198–200, 202–206
Salantų regioninis parkas: Alkos alkakalnis
Kretingos krašto enciklopedija: Alko kaimo Alkos kalnas
Jurga Sajenkienė. Salantų apylinkės – tundroje ir tarp griežlių. – Šeimininkė – 2010 m. spalio 14 d.
Aldona Beržanksienė. Erlėnų ir aplinkinių kaimų etnokultūros lobynas. – Erlėnai, 2006. – L. 5