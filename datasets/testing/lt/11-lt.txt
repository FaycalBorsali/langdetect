Vaivorykštinis upėtakis, arba plienagalvė lašiša (lot. Oncorhynchus mykiss, angl. Rainbow trout, vok. Regenbogenforelle) – lašišažuvių žuvis, priklausanti lašišinių (Salmonidae) šeimai. Tai svarbios verslinės introdukuotos žuvys, auginamos tvenkiniuose. Ilgis iki 1,2 m, svoris apie 22 kg. Kūnas verpstės formos, iš šonų kiek plokščias, išmargintas apvaliomis tamsiomis dėmėmis. Galva ir nugara plieno spalvos. Šonai sidabriški, dėmėti. Pilvas pilkšvai baltas. Neršiančių žuvų, ypač patinų, kūno šonuose išryškėja rožinė juosta, kuri pakraščiuose yra blyškesnė. Žvynai nedideli.
Natūraliai paplitęs Ramiojo vandenyno šiaurinėje dalyje. Būna praeivės ir sėslios gėlavandenės formos. Sėslūs gėlavandeniai upėtakiai Lietuvoje auginami tvenkiniuose nuo XIX a. Įvairios vaivorykštinio upėtakio formos skiriasi tik augimu, vislumu, neršto laiku, atsparumu ligomis, o morfologiškai jie visi gana panašūs. Vikiteka