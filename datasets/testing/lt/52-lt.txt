Joana Danguolė Sadeikienė (g. 1936 m. rugpjūčio 6 d. Kaune) – technikos mokslų daktarė, Lietuvos ūkio, politinė bei visuomenės veikėja.


== Biografija ==
Su tėvais 1941 m. birželio 14 d. ištremta į Sibirą, su motina išvežta į Altajaus kraštą, o 25 metams nuteistas tėvas kalėjo Krasnojarsko Rešiotų lageryje. 1947 m. kartu su motina pabėgo iš Sibiro, apsigyveno Joniškyje. Motina netrukus suimta, teista už pabėgimą, vėl grąžinta į lagerį Altajuje. 1955 m. baigė Joniškio vidurinę mokyklą. 1955–1960 m. studijavo Kauno politechnikos instituto Mechanikos fakultete, įgijo pluoštinių medžiagų mechaninės technologijos inžinierės kvalifikaciją.
1960–1961 m. Šiaulių linų fabriko vyriausioji inžinierė, 1961–1982 m. Lietuvos tekstilės instituto mokslinė bendradarbė, sektoriaus vedėja. 1975 m. apgynė technikos mokslų kandidatės (daktarės) disertaciją. Paskelbė daugiau kaip 75 mokslinius straipsnius. 1982–1992 m. Kauno politechnikos instituto Dizaino ir technologijų fakulteto docentė, vadovavo Dizaino centrui. 1996–2000 m. Seimo narė.
Dalyvavo Lietuvos Sąjūdyje nuo pirmųjų jo dienų, buvo Kauno technologijos universiteto Sąjūdžio tarybos narė, vėliau – Moterų konservatorių sąjungos Kauno miesto koordinatorė. Duktė Aušra.