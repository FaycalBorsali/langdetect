Aleksandras (Aleksas) Laikūnas (1912 m. gegužės 24 d. Gelčiai, Žeimelio valsčius, Šiaulių apskritis – 1986 m. lapkričio 22 d. Klyvlendas) – Lietuvos mokytojas, JAV lietuvių visuomenės veikėjas, žurnalistas, redaktorius.


== Biografija ==
1926 m. baigė Žeimelio vidurinę mokyklą, 1930 m. – Šiaulių mokytojų seminariją. 1930–1938 m. mokytojavo Šiaulių apskritis pradžios mokyklose, 1938–1940 m. Vytauto Didžiojo universitete studijavo ekonomikos mokslus. 1944 m. pasitraukė į Vakarus. 1949 m. atvyko į JAV ir apsigyveno Klyvlende.
Nuo 1928 m. bendradarbiavo Lietuvos spaudoje, daugiausia tautinės pakraipos leidiniuose „Šiaurės Lietuva“, „Jaunoji karta“, „Lietuvos aidas“. 1945–1949 m. Vakarų Vokietijos karo pabėgėlių stovyklose redagavo laikraštį „Mūsų kelias“, laikraščio „Lietuvis“ leidėjas ir redaktorius. Gyvendamas JAV buvo laikraščio „Dirva“ bendradarbis, 1970–1977 m. – žurnalo „Naujoji viltis“ redakcinės kolegijos narys, 1977–1978 m. ir 1981–1986 m. – šio žurnalo redaktorius.
Aktyviai dalyvavo visuomeninėje veikloje. Vokietijoje buvo Lietuvių tremtinių bendruomenės tarybos narys, Klyvlende – vietinio kultūros fondo kasininkas, kelerius metus – radijo klubo valdybos bei lituanistinės mokyklos tėvų komiteto narys. 1965–1973 m. buvo draugijos „Viltis“ pirmininkas, paskui – jos valdybos vicepirmininkas, 1967–1968 m. – Pasaulio lietuvių bendruomenės valdybos vicepirmininkas informacijos reikalams, nuo 1967 m. – Amerikos lietuvių tautinės sąjungos tarybos narys. 


== Šaltiniai ==