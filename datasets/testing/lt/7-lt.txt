Alsėdžių Stanislovo Narutavičiaus gimnazija – dieninė, savarankiško mokymosi bendrojo lavinimo mokykla Alsėdžiuose (Plungės raj.), Draugystės g. 6B, vykdanti pradinio, pagrindinio, vidurinio ir papildomo ugdymo programas. Įstaigos kodas 191130983.
Filialas Plungės rajono Alsėdžių vidurinės mokyklos Grumblių pradinio ugdymo skyrius


== Istorija ==
Patikimų duomenų buvusią mokyklą Alsėdžiuose randama tarp 1576 m. sausio 6 d. Žemaičių vyskupu paskirto Merkelio Giedraičio nuveiktų darbų. 1576 m. jis įsteigė Alsėdžiuose „kunigų seminariją“, o faktiškai – parengiamuosius kursus iš „Varnių, Alsėdžių ir Kaltinėnų gyventojų atrinktiems gabiems“ jaunuoliams, kurie vėliau galėtų būti mokomi Vilniaus kunigų seminarijoje.
XVII a. Alsėdžiuose pastatyta parapinė mokykla. 1804 m. joje mokėsi 12 berniukų ir 7 mergaitės. 1822 m. ataskaitoje rašoma, kad mokykloje mokoma skaityti lenkiškai ir lietuviškai, lotyniškai, rašyti, skaičiuoti. Po 1831 m. sukilimo, nuo 1832 m. kelerius metus mokykla neveikė. Nuo 1847 m. pranešimuose vėl nurodoma Alsėdžių parapinė mokykla, veikusi iki 1862 metų. Po 1863 m. sukilimo parapinės mokyklos nebegalėjo veikti, nes jos buvo uždraustos. 1864 m. imta rūpintis steigti valdinę valsčiaus mokesčiais išlaikomą mokyklą. 1867 m. Alsėdžiuose pradėjo veikti rusiška mokykla.
1909 m. klebonui E. Semenavičiui pavyko gauti leidimą ir įsteigti „Saulės“ draugijos mergaičių mokyklą. Tai buvo pirma lietuviška mokykla Alsėdžiuose. Nuo 1915 m. „Saulės“ mokykla tapo mišria – berniukų ir mergaičių – mokykla. 1918 m. pavasarį mokėsi 50 berniukų ir 40 mergaičių. Mokykla veikė mediniame name, kuriame buvo keturi kambariai klasėms ir vienas kambarys mokytojams.
1939 m. sudegusių vyskupo dvaro rūmų vietoje pradėta statyti 6 komplektų pradinė mokykla su sale. 1940 m. prasidėjus sovietų okupacijai naujosios mokyklos statyba sustojo. Nacių okupacijos metais Alsėdžių pradinėje mokykloje įvestas vokiečių kalbos mokymas. Nors sąlygos buvo nepalankios, 1942 m. buvo tęsiama pradinės mokyklos statyba.
Nuo 1945 m. veikė pradinė mokykla ir progimnazija, kuri 1949 m. performuota į Alsėdžių septynmetę mokyklą, nuo 1952 mokslo metų pradžios jai suteiktas vidurinės mokyklos statutas. 1955 m. išleista pirmoji abiturientų laida (13 abiturientų). 1967 m. pastatytas pirmasis mokyklos priestatas, 1975 m. naujas 121 vietos mokyklos bendrabutis, 1978 m. mokytojų 8 butų gyvenamasis namas, 1989 m. antrasis mokyklos priestatas su sporto sale, naujais kabinetais, valgykla.
Nuo 1999/2000 m. m. mokykloje įvestas profilinis mokymas su humanitarinio ir realinio mokymo pakraipa. 2001 m. įvesta gynybinio-pilietinio ugdymo pakraipa, pradėtas dėstyti pradinis karinis parengimas IX–XII klasėse, įkurta jaunųjų šaulių organizacija.


== Vadovai ==
1933 m. Juozas Liutkus
1944 m. Leonas Juodagalvis
1948 m. Antanas Svaravičius
1949 m. Juozas Gurevičius
1953 m. Kazimieras Petraitis
1963 m. Bronislovas Butkevičius
1965 m. Valius Balandis
Nuo 2000 m. Leonas Mockūnas


== Žymūs mokytojai ==
Vanda Balandienė, gamtininkė
Donata Smilgevičienė, etnografė
Antanas Vaitkevičius, poetas, kompozitorius, dainininkas ir anglų kalbos specialistas.


== Žymūs mokiniai ==
Remigijus Žaliūnas, gydytojas, mokslų daktaras, profesorius, LSMU rektorius
Juozas Kurmonavičius, gydytojas, mokslų daktaras, profesorius (Žr. "AVM-60", 2012, 9 psl.)
Izolda Čeponytė, ekonomistė, mokslų daktarė
Stasys Žalalis, muzikas, docentas
Jonas Laivys, inžinierius, rašytojas (Žr. "Lietuvių rašytojų sąvadas", 1996, 474 psl.)


== Nuorodos ==
Mokyklos svetainė