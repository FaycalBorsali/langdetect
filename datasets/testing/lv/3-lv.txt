Bierzpiļs pūrs vai Lelais peiss (arī Bērzpils purvs, Lielā Peisa purvs, Bieržu pūrs) ir augstais, zemais un jauktais purvs Balvu un Rugāju novados. Izvietojies Lubāna līdzenuma austrumu malā starp Aivieksti rietumos, Piestiņu ziemeļos, autoceļu P36 un Dziļauni austrumos un Iču dienvidos. Augstais purvs aizņem 1530 ha, zemais — 2101 ha. Kopējie kūdras krājumi ap 92,8 mlj m3, no tiem rūpnieciski izmantojami 62,6 mlj m3. Veidojies, aizaugot Lubāna ezeram un pārpurvojoties tam pieguļošajai teritorijai.
Purva ziemeļu daļā ap 550 ha nosusināta ar vaļējiem grāvjiem, dienvidaustrumu daļā izbūvēts Dziļaunes polderis. Purva nekultivētajā daļā 1999. gadā izveidots dabas liegums 3319 ha platībā kā reto putnu sugu ligzdošanas vieta, kas 2009. gadā iekļauta Lubāna mitrāja dabas liegumā. Natura 2000 teritorija.


== Atsauces ==