Påskedag, også kalt første påskedag, er en helligdag som i kristen tradisjon feires til minne om Kristi oppstandelse.
Tidspunktet for påskedagen i den gregorianske kalenderen blir beregnet etter påskeformelen. Den faller på søndag 16. april i 2017, 1. april i 2018 og 21. april i 2019.
I Norge definerer lov om helligdager og helligdagsfred § 2 bokstav e første påskedag som første søndag etter første sykliske fullmåne som inntreffer på eller etter 21. mars. Dermed vil første påskedag alltid måtte ligge i tidsrommet 22. mars – 25. april. I 1818 falt og i 2285 faller første påskedag på første mulige dato (22. mars). I 1886 og 1943 falt og i 2038 faller den på siste mulige dato (25. april).
Andre påskedag er første mandag etter første påskedag. Påskedagen innleder for øvrig påskeuka, det vil si uka etter fastetida, altså fram til første søndag etter påske, og ikke, som mange sier, uka mellom palmesøndag og første påskedag. For kirken er påsken den viktigste høytiden.


== Liturgi ==
Feiringen av påskedagen starter i mange kirkesamfunn med påskevigilien sent på påskeaften. Opprinnelig våket man hele natten, men i moderne tid er dette sjelden.
Påskedagen er den første dagen i en oktav. De påfølgende dager frem til neste søndag har derfor, liturgisk sett, samme status som søndager.


== Skikker ==
Påskedag markerer også slutten på fastetiden, og dette markeres av mange med et stort påskemåltid. Lam er spesielt vanlig.
I mange land får barn påskeegg på påskedag, eller på påskeaften som faller på lørdagen før. Skikkene omkring dette varierer; i noen land får man papp- eller plastegg fylt med godteri, mens man i andre gjemmer sjokoladeegg (lagt av påskeharen) som barna leter etter.


== Referanser ==