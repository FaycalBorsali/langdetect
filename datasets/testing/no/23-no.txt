Alvastraboplassen er en større stolpekonstruksjon fra steinalderen i Sverige, beliggende nær Alvastra kloster i Ödeshögs kommune, Östergötlands län.
I nærheten av Dagsmosse, ikke langt fra Linköping, ble det i 1909 under det øverste metertykke torvskiktet oppdaget et 20–35 cm tykt kulturlag hvor det ble funnet flere gjenstander av bl.a. grønnstein, flint og tre. Kulturlaget hviler på et golv av kraftige bjørk- og furustammer lagt inntil hverandre. Mellom disse er det på flere steder funnet rester av loddrette stolper i rader som palisader. Direkte på golvet fantes flere forsterkninger av gråstein og kalkstein. Utlagte trestokker utgjorde en lang smal gangbro som satte konstruksjonen i forbindelse med fast mark.


== Funksjon ==
Blant gjenstandene som ble funnet utmerket et stort antall uferdige dobbelteggede økser seg, samt et menneskekranium som bar merker av å være skalpert. Kraniet ble funnet inntil gangbroen. På boplassen, som besto av omkring 20 små firkantete hus, ble det også funnet dyreknokler og rester etter vegetabilsk føde.
I løpet av de 42 årene som plassen har vært i bruk har det vært aktivitet kun noen få år, først og fremst de første 18 årene, og de siste tre. Mellom aktivitetsperiodene vokste det opp småtrær gjennom gulvet som ble ryddet vekk med uregelmessige tidsmessige mellomrom.
Hvem som har oppholdt seg her, og hvorfor, vet man fortsatt ikke, men det kan ikke betegnes som en regulær boplass.
Konstruksjonen er datert til ca. 3100 f.Kr. Andre og mer kjente steder i Europa hvor det finnes sammenlignbare stolpekonstruksjoner er bl.a. noen samtidige i Sveits og noen yngre på Irland og i Skottland.