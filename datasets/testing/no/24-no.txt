Bjarne Kroepelien (født 3. mai 1890, død 28. april 1966) var en norsk vinhandler som er mest kjent for sin store boksamling om de polynesiske øyene. Det var denne boksamlingen som for alvor vekket Thor Heyerdahls interesse for Polynesia og som inspirerte de første teoriene om kontakten mellom disse øyene og Sør-Amerika.
Kroepelien ble født i Bergen som den eldste av fire barn av foreldrene Jacob Valentin Kroepelien (1863–1926) og Dagny Gran (1867–1932). Hans far var kolonial- og vinhandler, og Bjarne skulle etterhvert også ende opp i samme bransje. I 1908 flyttet han til Chicago hvor han arbeidet et år som kontorist på et jernbanekontor. Da han returnerte til Bergen i 1909 fikk han jobb som kontorist ved et handelskontor. Broren Trygve Gran Kroepelien (1891–1969) ble derimot en rik forretningsmann.
Som 27-åring reiste Kroepelien i 1917 til Polynesia hvor han ble boende på Tahiti i to år. Her giftet han seg med Tuimata, en av døtrene til høvding Teriieroo. Da spanskesyken kom til Tahiti i 1918 og tok livet av en tredjedel av befolkningen døde også Tuimata. Kroepeliens innsats for å hjelpe de syke ga ham senere den franske Æreslegionen. Han returnerte til Norge i 1919 og bosatte seg i Oslo.
Kroepelien returnerte aldri til Polynesia. Han ønsket å leve i Norge med minnene om sin avdøde kone, og ville heller ikke være vitne til forandringene som den vestlige verden brakte til øyene. Han begynte i stedet på en samling av bøker fra og om sydhavet, en samling som etterhvert skulle komme til å romme rundt 5000 bøker. Denne samlingen ble testamentert til Universitetet i Oslo og befinner seg i dag på Kon-Tiki Museet.


== Bibliografi ==
Frankrikes vine (1922) - illustrert av Sverre Pettersen
Kroepelien, Bjarne (1890-1966) (1944). Tuimata. Oslo: Cappelen.  [illustrert av Guy Krohg]
The Tahitian Imprints of the London Missionary Society, 1810-1834 (1950)


== Referanser ==


== Eksterne lenker ==
Bilder fra Tahiti tatt av Kropelien i 1918-1919.
«Han høyrde konkyliane syngje». Thor Heyerdahl forteller om sitt vennskap med Bjarne Kroepelien i forskningsmagasinet Apollon.
PDF, Catalogue of the “Kroepelien collection” or “Bibliotheca Polynesiana”, Oslo University Library 2008.