Kristin Asdal (født 1967) er en norsk økonomisk historiker og professor i vitenskaps- og teknologistudier ved Senter for teknologi, innovasjon og kultur ved Universitetet i Oslo. Hennes forskning kombinerer særlig vitenskapsstudier og studier av natur og politikk.
Hun ble cand.philol. i økonomisk historie ved Universitetet i Oslo i 1994; hovedoppgaven ble i 1998 utgitt som bok av Universitetsforlaget med tittelen Knappe ressurser? Økonomenes grep om miljøfeltet. Hun var i 1990-årene knyttet til Alternativ Framtid og ble deretter doktorgradsstipendiat ved det daværende Senter for teknologi og menneskelige verdier (senere Senter for teknologi, innovasjon og kultur) ved Universitetet i Oslo. Hun ble dr.art. ved Universitetet i Oslo i 2004 med en avhandling om forurensningspolitikkens og Statens forurensningstilsyns historie, Politikkens teknologier: produksjoner av regjerlig natur. Avhandlingen kombinerer franske teoritradisjoner, særlig Michel Foucault og Bruno Latour, med historisk-sosiologiske tradisjoner innen studier av politikk og forvaltning. Fra 2004 var hun ansatt som forsker ved Senter for teknologi, innovasjon og kultur. Hun er nå professor ved senteret. I 2015 fikk hun et ERC Starting Grant fra Det europeiske forskningsråd til et femårig forskningsprosjekt om den nye bioøkonomien.
Asdal var nestleder i Natur og Ungdom fra 1988 til 1990.


== Referanser ==