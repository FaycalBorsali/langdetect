Marie Gayot (født 18. desember 1989 i Reims) er en fransk friidrettsutøver som spesialiserer seg på 400 meter. Hun har gull på 4 x 400 meter fra både EM i friidrett 2014 og EM i friidrett innendørs 2015 med det franske stafettlaget.


== Idrettskarriere ==
I 2006 ble hun fransk ungdomsmester på 300 meter, og den 1. januar 2006 satte hun personlig rekord i lengde, med 5,75, som fortsatt står pr 2015.
Hun ble fransk ungdomsmester både utendørs og innendørs på 400 meter i 2007. I juli 2007 deltok hun ved junior-EM i friidrett 2007 i Hengelo, der hun kvalifiserte seg til finalen på 400 meter. Der løp hun på 53,98, og endte på 5.-plass. Frankrike kom på 4.-plass på 4 x 400 meter, et halvt sekund bak Tyskland som tok bronsen. Også i 2008 ble hun fransk ungdomsmester på 400 meter.
Ved EM i friidrett innendørs 2011 deltok hun på det franske laget som kom på 3.-plass på 4 x 400 meter. De satte fransk rekord med tiden 3:32,16. Frankrike deltok i Super League ved Lag-EM i friidrett 2011, og Gayot deltok der på Frankrikes stafettlag på 4 x 400 meter, som løp inn til 8.-plass. Hun deltok også ved U23-EM i friidrett 2011, der hun kom på 6.-plass på 400 meter og 3.-plass på 4 x 400 meter sammen med det franske stafettlaget. Hun ble også tatt ut til VM i friidrett 2011, der Frankrike kom på femteplass i sitt innledningsheat, og nådde ikke finalen.
I 2012 vant hun sitt første franske mesterskap som senior, da hun vant 400 meter ved det franske mesterskapet innendørs. Hun ble tatt ut til EM i friidrett 2012, der Frankrike kom på 2.-plass på 4 x 400 meter satafett, kun slått av Ukraina. Hun deltok også på 400 meter individuelt, men ble slått ut i semifinalen, der hun løp på 52,17 og fikk niende beste tid, to hundredeler bak Darina Prystupa som hadde den dårligste tiden av de som ble kvalifisert til finalen. Ved sommer-OL 2012 i London deltok hun kun på 4 x 400 meter, der Frankrike kom på 6.-plass.
Ved fransk mesterskap i friidrett innendørs 2013 vant hun igjen 400 meter, med tiden 51,98. Agnès Raharolahy og Estelle Perrossier fulgte på de neste plassene. I mars deltok hun ved EM i friidrett innendørs 2013, og på 400 meter ble hun igjen slått ut i semifinalen, der hun løp på 53,38. På 4 x 400 meter stafett løp det franske stafettlaget inn til ny fransk rekord, med tiden 3:28,71, men dette holdt bare til 4.-plass, 22 hundredeler bak Tsjekkia som tok 3.-plassen. Hun representerte Frankrike ved Lag-EM i friidrett 2013 (Super League), der hun fikk bronse både på 400 meter individuelt og på 4 x 400 meter stafett. På 400 meter satte hun her ny personlig rekord, med tiden 51,54 sekunder. Ved VM i friidrett 2013 i Moskva kom Frankrike på 4.-plass på 4 x 400 meter stafett. Gayot løp her sammen med Muriel Hurtis-Houairi, Phara Anacharsis, Floria Guei og Lénora Guion-Firmin (som kun løp finalen). Individuelt kom hun på femteplass i sin semifinale, der hun tangerte sin personlige rekord på 51,54 sekunder, og nådde ikke finalen. Hun hadde 14. beste tid av alle i semifinalene. I september løp hun 400 meter ved Jeux de la Francophonie i Nice, der hun kom på 2.-plass bak Floria Guei.
Hun deltok ikke ved det franske mesterskapet innendørs i 2014, men vant 400 meter ved det franske mesterskapet utendørs. Hun deltok ved IAAF World Relays 2014, der Frankrike kom på 4.-plass på 4 x 400 meter, og hun deltok også ved EM i friidrett 2014 i Züriich, der Frankrike vant 4 x 400 meter. Individuelt kom hun på 7.-plass på 400 meter. Ved DécaNation kom hun på 2.-plass på 400 meter, kun slått av amerikanske Francena McCorory, og bidro dermed til at Frankrike kom på 2.-plass i denne tikampturneringen for landslag.
Hun vant 400 meter ved det franske innendørsmesterskapet innendørs i 2015, for tredje gang. Frankrike vant igjen 4 x 400 meter stafett ved EM i friidrett innendørs 2015, foran Storbritannia og Polen. Hun deltok der også på 400 meter, der hun kom på 5.-plass. Ved IAAF World Relays 2015 kom Frankrike på 4.-plass på 4 x 400 meter stafett, som året før. I juli kom hun på 2.-plass på 400 meter ved det franske mesterskapet, bak Floria Gueï.


== Referanser ==


== Eksterne lenker ==
Marie Gayots offisielle nettsted
(en) Kategori:Marie Gayot – bilder, video eller lyd på Wikimedia Commons
(en) Marie Gayots profil på Olympic.org
(en) Marie Gayots profil på Sports-Reference (OL-resultater)
(en) Marie Gayots profil hos IAAF
(en) Marie Gayots profil hos All-Athletics.com
(en) Marie Gayots profil hos Diamond League
(en) Marie Gayots profil hos Track and Field Statistics
(en) Profil hos European Athletics
(fr) Profil hos FFA
(en) Profil hos All-Athletics