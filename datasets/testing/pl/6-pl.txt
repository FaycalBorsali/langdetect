Władysław Szczygieł (ur. 31 stycznia 1902 w Rzeszowie, zm. 23 listopada 1960 w Krakowie) – doktor filozofii, pedagog, instruktor harcerski.


== Instruktor harcerski ==
Był drużynowym I Rzeszowskiej Drużyny Harcerzy im. J. Piłsudskiego oraz komendantem hufca rzeszowskiego. W 1922 roku został mianowany zastępcą komendanta Chorągwi Krakowskiej. W 1926 roku został drużynowym I Zakopiańskiej Drużyny Harcerskiej im. ks. J. Poniatowskiego. W grudniu 1927 r. po zmianie struktury stopni instruktorskich został harcmistrzem. 09 stycznia 1930 został mianowany komendantem Chorągwi Krakowskiej ZHP. Pełnił tę funkcję do 30 kwietnia 1935 roku. Prowadził kursy instruktorskie, w tym obozy dla nauczycieli. W 1932 roku komendant grupy delegacji na Jamboree w Gödöllő na Węgrzech. W 1935 roku został kierownikiem Wydziału Harcerstwa Starszego GKH-y. Był członkiem Naczelnej Rady Harcerskiej. W październiku 1933 założył pismo „W kręgu wodzów” – organ Głównej Kwatery Harcerzy. Publikował w nim pod pseudonimem „Ryś – Ojciec”. Działał w Szarych Szeregach. Po wojnie był członkiem komendy Krakowskiej Chorągwi Harcerzy gdzie zajmował się prasą i szkoleniem instruktorów. Był członkiem Komisji Redakcyjnej Prawa i Przyrzeczenia Naczelnictwa ZHP. Od 15 lutego 1946 był członkiem Tymczasowej Naczelnej Rady Harcerskiej. Włączył się w pracę harcerską po 1956 roku.


== Pedagog ==
Studiował polonistykę i slawistykę na Uniwersytecie Jagiellońskim, uczęszczał także na Studium Pedagogiczne Wychowania Fizycznego. Obronił doktorat z filozofii w 1924 r. W latach 1923-1939 uczył w gimnazjum. W roku 1931 otrzymał tytuł profesora gimnazjalnego. W czasie wojny uczył w tajnym nauczaniu. Po wojnie został dyrektorem Liceum Pedagogicznego, zwolniony z tego stanowiska w „okresie błędów i wypaczeń”. W 1957 roku został zastępcą profesora na Wydziale Filologiczno-Historycznym przy Katedrze Literatury Wyższej Szkoły Pedagogicznej w Krakowie. Był członkiem Komitetu Nauk Pedagogicznych PAN.


== Książki ==
Harcerskie obozy nauczycielskie (cel, organizacja, program) – nakładem Krakowskiej Komendy Chorągwi Harcerzy 1931.
Jak prowadzić zastęp harcerzy – 1946.
Jak prowadzić drużynę harcerską – 1946.


== Bibliografia ==
Janusz Wojtycza, w: Polski Słownik Biograficzny. T. 47. Warszawa–Kraków: Polska Akademia Nauk i Polska Akademia Umiejętności – Instytut Historii PAN im. Tadeusza Manteuffla, 2011, s. 528–530. ISBN 9788388909931.