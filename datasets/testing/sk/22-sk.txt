Valerij Grigorievič Korzun (rus. Валерий Григорьевич Корзун, * 3. máj 1953, Krasnyj Sulin, Rostovská oblasť, RSFSR, ZSSR, dnes Rusko) je bývalý ruský kozmonaut z letov Sojuz aj raketoplánu, ktorý strávil na orbitálnych staniciach Mir a ISS viac ako rok svojho života.


== Život ==


=== Mladosť a výcvik ===
Valerij Korzun sa narodil v meste Krasnyj Sulin v Rostovskej oblasti, je ruskej národnosti. V rodnom meste ukončil strednú školu (Krasnosulinskaja sredňaja škola No 2) v roku 1970 a nastúpil do armády. Vojenským pilotom sa stal v roku 1974 po absolvovaní príslušnej školy (Kačinskoje vysšeje vojenno-aviacionnoje učilišče im. A.F. Mjasnikova). V rokoch 1984 – 1985 absolvoval veliteľskú vojenskú školu (Krasnoznamennaja vojenno-vozdušnaja akademija im. J.A. Gagarina, Monin). Od roku 1987 bol v Stredisku prípravy kozmonautov J. A. Gagarina v Hviezdnom mestečku. Po 9 rokoch letel do vesmíru. Je ženatý, jeho manželkou je Jelena Ivanovna, rodená Nazinaja. Spolu majú od roku 1979 chlapca Nikitu.


== Lety do vesmíru ==
Prvý let absolvoval v lete roku 1996 (bolo mu 43 rokov) na palube ruskej kozmickej lode Sojuz TM-24. Spolu s ním leteli Alexander Kaleri a Claudie André-Deshaysová z Francúzska. Loď bola katalogizovaná v COSPAR ako 1996-047A. Štartovali z kozmodrómu Bajkonur a dva dni na to sa pripojili k stanici Mir, kde už pracovala predchádzajúca expedície v zložení Jurij Onufrijenko, Jurij Usačov a Shannon Lucidová z USA. Celá šestica tu pôsobila 14 dní. Počas tejto doby boli k Miru pripojené dve kozmické lode Sojuz. Dňa 2. septembra 1996 v staršej vesmírnej lodi Sojuz TM-23 odleteli na Zem členovia 21. základnej posádky, teda Onufrenko, Usačov a vzali so sebou aj André-Deshaysovú. Pristáli na území Kazachstanu. Korzun, Kaleri a Lucidová sa stali 22. stálou posádkou Miru. Desať dní potom, dňa 19. septembra 1996, sa k Miru pripojil raketoplán Atlantis (misia STS-79) a v ňom priletela šestica ďalších astronautov. Na Mire ich pracovalo niekoľko dní naraz deväť. Po piatich dňoch raketoplán odletel, s ním Lucidová, ktorú v základnej posádke nahradil John Blaha. V novembri sa k stanici pripojila nákladná loď Progress M-33 a v januári raketoplán Atlantis STS-81. Dňa 12. februára 1997 sa k lodi pripojila loď Sojuz TM-25 s novou základnou posádkou. V lodi prileteli Vasilij Ciblijev, Alexander Lazutkin a Reinhold Ewald z Nemecka a niekoľko dní pracovali obe posádky spolu. Dňa 2. marca potom Sojuz TM-24 s Korzunom, Kalerim a Ewaldom pristáli na území Kazachstanu.
Druhýkrát do vesmíru letel po šiestich rokoch. Bolo to na začiatku leta 2002 na palube amerického raketoplánu Endeavour. S ním na Medzinárodnú vesmírnu stanicu ISS letelo ďalších šesť astronautov – Američania Kenneth Cockrell, Paul Lockhart, Peggy Whitsonová, Franklin Chang-Diaz, Francúz Philippe Perrin a Rus Sergej Treščov. Na ISS sa uskutočnila výmena základných posádok, Korzun tu zostal slúžiť pol roka ako člen Expedície spolu s Treščovom a Whitsonovou. V tomto období sa pri stanici vystriedalo niekoľko nákladných lodí (Progress M46 a M19) a raketoplánov (lety STS-112 a STS-113), bola tiež vymenená záchranná loď Sojuz. Dňa 7. decembra 2002 stará obsluha stanice odletela na Zem a s ňou aj Korzun. Pristáli na Floride. Na ISS zostala Expedícia 6.
Korzun je registrovaný ako 351. človek vo vesmíre s 381 dňami stráveným v kozme. Absolvoval štyri výstupy do otvoreného vesmíru (EVA), pri ktorých strávil 22 hodín.
Sojuz TM-24, Mir, Sojuz TM-24 (17. august 1996 – 2. marec 1997)
Endeavour STS-111, ISS, Endeavour STS-113 (5. jún 2002 – 7. december 2002)


== Referencie ==

Tento článok je čiastočný alebo úplný preklad článku Valerij Korzun na českej Wikipédii (číslo revízie nebolo určené).


== Iné projekty ==

 Commons ponúka multimediálne súbory na tému Valerij Grigorievič Korzun


== Externé odkazy ==
Korzun na MEK
Misia Sojuzu
Korzun na Space