Commerzbank Tower je mrakodrap vo Frankfurte nad Mohanom v Nemecku.
Má 56 poschodí, výšku 259 metrov, po vrchol vyše 300 metrov. Dokončený bol v roku 1997, do roku 2003 to bol najvyšší mrakodrap v Európe a do nedávna aj najvyšším v EÚ, predbehol ho Shard London Bridge.
Budova slúži ako centrála banky Commerzbank. Okrem kancelárskych priestorov má centrálne átrium, rozľahlé zelené terasy a prízemie prístupné verejnosti.


== Lokalizácia ==
Nachádza sa v centre Frankfurtu, v blízkosti rieky Mohan, medzi námestím Willy-Brandt-Platz a ulicou Grosse Galusstrasse, z ktorej je aj hlavný vchod.


== Projekt budovy ==
Projekt architekta Normana Fostera bol víťazným v medzinárodnej súťaži vypísanej v roku 1991. Výstavba začala v roku 1994 a skončila v roku 1997. Mrakodrap bol najvyššou budovou Európy od roku svojho dokončenia 1997 až do roku 2003. Pôdorys mrakodrapu má tvar zaobleného rovnostranného trojuholníka s centrálnym trojuholníkovým átriom.


== Výškové prvenstvo ==

Anténa mrakodrapu siaha do výšky vyše 300m. Keď ju dokončili, prevýšila vtedy najvyššiu stavbu vo Frankfurte Messe Turm o približne dva metre, a stala sa tak najvyššou budovou Európy. V decembri 2003 ju prevýšila Triumph-Palace v Moskve. V súčasnosti je najvyššia v Európskej únii.


== Číselné údaje ==
Anténa siaha do výšky vyše 300m, úroveň strechy je vo výške približne 258m a najvyššie podlažie sa nachádza vo výške skoro 190m. Budova je široká na jednej strane približne 60m, obsahuje 86, 000 metrov štvorcových podlažnej plochy a 538, 000 metrov kubických zastavaného priestoru. Má 27 výťahov.


== Zelené visuté terasy ==
Átrium na rôznych podlažiach prechádza do dispozície, a tak vytvára 9 veľkých štvor-poschodových záhrad (sky gardens). Toto presvetľuje kancelárske priestory a redukuje tak potrebu umelého osvetlenia.


== Ekologický mrakodrap ==
V priečnom reze budovou vidno centrálne átrium. Bloky kancelárií striedajúce sa podľa osi s voľným priestorom visutých záhrad. Špirálovito stúpajú smerom nahor. Toto radenie prispieva ku vzniku stúpajúcich vzdušných prúdov. Toto zlepšuje prevetranie budovy a vytvára špecifickú mikroklímu. Použité boli environmentálne technológie na redukciu energetických nákladov na vykurovanie a chladenie budovy.


== Konštrukcia ==
Na exteriéri je vidieť konštrukciu budovy. Rohy budovy voria mohutné pylóny, ktoré držia osemposchodové bloky kancelárií. Z materiálov boli použité hlavne hliník, betón, sklo a oceľ. Aby sa veľké priestory záhrad nemuseli podopierať stĺpmi, bola na konštrukciu použitá oceľ miesto bežného betónu. Stala sa tak prvou stavbou v Nemecku, kde bola oceľ použitá ako hlavný konštrukčný materiál.


== Verejný parter ==

Priestory parteru sú ako jediné prístupné verejnosti a poskytujú veľký priestor s obchodmi, galériami a reštauráciami. Commerzbank Tower nemá výhľadovú plošinu.


== Nočné osvetlenie ==
V noci je budova osvetľovaná meniacim sa žltým svetlom podľa víťazného návrhu Thomasa Emde.


== Odkazy ==
Emporis entry
SkyscraperPage entry
A View On Cities article
Archiseek


== Iné projekty ==

 Commons ponúka multimediálne súbory na tému Commerzbank Tower